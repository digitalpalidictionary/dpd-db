
Nidānuddeso


Suṇātu me bhante saṅgho, ajj'uposatho paṇṇaraso, yadi saṅghassa pattakallaṁ, saṅgho uposathaṁ kareyya, pātimokkhaṁ uddiseyya.

Kiṁ saṅghassa pubbakiccaṁ? Pārisuddhiṁ āyasmanto ārocetha.

Pātimokkhaṁ uddisissāmi. Taṁ sabbe va santā, sādhukaṁ suṇoma manasikaroma.

Yassa siyā āpatti, so āvikareyya. Asantiyā āpattiyā, tuṇhī

bhavitabbaṁ. Tuṇhībhāvena kho pan'āyasmante parisuddhāti vedissāmi. Yathā kho pana paccekapuṭṭhassa veyyākaraṇaṁ hoti, evam'evaṁ evarūpāya parisāya yāvatatiyaṁ anussāvitaṁ hoti. Yo pana bhikkhu, yāvatatiyaṁ anussāviyamāne, saramāno santiṁ

āpattiṁ nāvikareyya, sampajānamusāvād'assa hoti.

Sampajānamusāvādo kho pan'āyasmanto, antarāyiko dhammo vutto bhagavatā. Tasmā saramānena bhikkhunā āpannena visuddhāpekkhena, santī āpatti āvikātabbā, āvikatā hi'ssa phāsu hoti.


Uddiṭṭhaṁ kho āyasmanto nidānaṁ.

Tatthāyasmante pucchāmi: Kacci'ttha parisuddhā?

Dutiyam'pi pucchāmi: Kacci'ttha parisuddhā?

Tatiyam'pi pucchāmi: Kacci'ttha parisuddhā?

Parisuddh'etthāyasmanto, tasmā tuṇhī, evam'etaṁ dhārayāmi.

Nidānaṁ niṭṭhitaṁ. [1]  Nidān'uddeso niṭṭhito. [2]


Pārājikuddeso

Tatr'ime cattāro pārājikā dhammā uddesaṁ āgacchanti.


Pārājika 1

Yo pana bhikkhu, bhikkhūnaṁ sikkhāsājīvasamāpanno, sikkhaṁ

appaccakkhāya, dubbalyaṁ anāvikatvā, methunaṁ dhammaṁ

paṭiseveyya, antamaso tiracchānagatāyapi; pārājiko hoti, asaṁvāso.

Pārājika 2

Yo pana bhikkhu, gāmā vā araññā vā, adinnaṁ theyyasaṅkhātaṁ

ādiyeyya, yathārūpe adinnādāne, rājāno coraṁ gahetvā, haneyyuṁ

vā bandheyyuṁ vā pabbājeyyuṁ vā: Coro'si, bālo'si, mūḷho'si, theno'sīti, tathārūpaṁ bhikkhu adinnaṁ ādiyamāno; ayam'pi pārājiko hoti, asaṁvāso.

Pārājika 3

Yo pana bhikkhu, sañcicca manussaviggahaṁ jīvitā voropeyya, satthahārakaṁ vāssa pariyeseyya, maraṇavaṇṇaṁ vā

saṁvaṇṇeyya, maraṇāya vā samādapeyya: Ambho purisa, kiṁ

tuyh'iminā pāpakena dujjīvitena? Matan'te jīvitā seyyoti; iti cittamano cittasaṅkappo, anekapariyāyena maraṇavaṇṇaṁ vā

saṁvaṇṇeyya, maraṇāya vā samādapeyya; ayam'pi pārājiko hoti, asaṁvāso.

Pārājika 4

Yo pana bhikkhu, anabhijānaṁ uttarimanussadhammaṁ

attūpanāyikaṁ alamariyañāṇadassanaṁ samudācareyya: Iti jānāmi, iti passāmīti! Tato aparena samayena,

samanuggāhiyamāno vā asamanuggāhiyamāno vā, āpanno

visuddhāpekkho, evaṁ vadeyya: Ajānam'evāhaṁ āvuso avacaṁ: jānāmi. Apassaṁ: passāmi. Tucchaṁ musā vilapin'ti. Aññatra adhimānā, ayam'pi pārājiko hoti, asaṁvāso.


Uddiṭṭhā kho āyasmanto cattāro pārājikā dhammā. Yesaṁ

bhikkhu aññataraṁ vā aññataraṁ vā āpajjitvā, na labhati bhikkhūhi saddhiṁ saṁvāsaṁ. Yathā pure, tathā pacchā, pārājiko hoti, asaṁvāso.

Tatthāyasmante pucchāmi: Kacci'ttha parisuddhā?

Dutiyam'pi pucchāmi: Kacci'ttha parisuddhā?

Tatiyam'pi pucchāmi: Kacci'ttha parisuddhā?

Parisuddh'etthāyasmanto, tasmā tuṇhī, evam'etaṁ dhārayāmi.

Cattāro pārājikā niṭṭhitā. [3]

Pārājikuddeso niṭṭhito. [4]



Saṅghādisesuddeso


Ime kho pan'āyasmanto terasa saṅghādisesā dhammā uddesaṁ āgacchanti.

Saṅghādisesa 1

Sañcetanikā sukkavisaṭṭhi, aññatra supinantā, saṅghādiseso.

Saṅghādisesa 2

Yo pana bhikkhu, otiṇṇo vipariṇatena cittena, mātugāmena saddhiṁ kāyasaṁsaggaṁ samāpajjeyya, hatthagāhaṁ vā

veṇigāhaṁ vā, aññatarassa vā aññatarassa vā aṅgassa parāmasanaṁ, saṅghādiseso.

Saṅghādisesa 3

Yo pana bhikkhu, otiṇṇo vipariṇatena cittena, mātugāmaṁ

duṭṭhullāhi vācāhi obhāseyya, yathātaṁ yuvā yuvatiṁ, methunūpasaṁhitāhi, saṅghādiseso.


Saṅghādisesa 4

Yo pana bhikkhu, otiṇṇo vipariṇatena cittena, mātugāmassa santike, attakāmapāricariyāya vaṇṇaṁ bhāseyya: etad'aggaṁ

bhagini pāricariyānaṁ, yā mādisaṁ sīlavantaṁ kalyāṇadhammaṁ

brahmacāriṁ etena dhammena paricareyyāti,

methunūpasaṁhitena, saṅghādiseso.

Saṅghādisesa 5

Yo pana bhikkhu, sañcarittaṁ samāpajjeyya, itthiyā vā

purisamatiṁ, purisassa vā itthimatiṁ, jāyattane vā jārattane vā, antamaso taṁkhaṇikāyapi, saṅghādiseso.

Saṅghādisesa 6

Saññācikāya pana bhikkhunā kuṭiṁ kārayamānena, assāmikaṁ

attuddesaṁ, pamāṇikā kāretabbā. Tatr'idaṁ pamāṇaṁ: dīghaso dvādasa vidatthiyo sugatavidatthiyā, tiriyaṁ satt'antarā. Bhikkhū

abhinetabbā vatthudesanāya. Tehi bhikkhūhi vatthuṁ

desetabbaṁ, anārambhaṁ saparikkamanaṁ. Sārambhe ce

bhikkhu vatthusmiṁ aparikkamane, saññācikāya kuṭiṁ kāreyya, bhikkhū vā anabhineyya vatthudesanāya, pamāṇaṁ vā

atikkāmeyya, saṅghādiseso.

Saṅghādisesa 7

Mahallakaṁ pana bhikkhunā vihāraṁ kārayamānena, sassāmikaṁ

attuddesaṁ, bhikkhū abhinetabbā vatthudesanāya. Tehi bhikkhūhi vatthuṁ desetabbaṁ, anārambhaṁ saparikkamanaṁ.

Sārambhe ce bhikkhu vatthusmiṁ aparikkamane, mahallakaṁ

vihāraṁ kāreyya, bhikkhū vā anabhineyya vatthudesanāya, saṅghādiseso.

Saṅghādisesa 8

Yo pana bhikkhu, bhikkhuṁ duṭṭho doso appatīto, amūlakena pārājikena dhammena anuddhaṁseyya: Appeva nāma naṁ

imamhā brahmacariyā cāveyyan'ti. Tato aparena samayena, samanuggāhiyamāno vā asamanuggāhiyamāno vā, amūlakañ'c'eva taṁ adhikaraṇaṁ hoti, bhikkhu ca dosaṁ patiṭṭhāti, saṅghādiseso.


Saṅghādisesa 9

Yo pana bhikkhu, bhikkhuṁ duṭṭho doso appatīto aññabhāgiyassa adhikaraṇassa kiñ'ci desaṁ lesamattaṁ upādāya pārājikena dhammena anuddhaṁseyya: Appeva nāma naṁ imamhā

brahmacariyā cāveyyan'ti. Tato aparena samayena

samanuggāhiyamāno vā asamanuggāhiyamāno vā, aññabhāgiyañ'c'eva taṁ adhikaraṇaṁ hoti, koci deso lesamatto upādinno, bhikkhu ca dosaṁ patiṭṭhāti, saṅghādiseso.

Saṅghādisesa 10

Yo pana bhikkhu, samaggassa saṅghassa bhedāya parakkameyya, 125

bhedanasaṁvattanikaṁ vā adhikaraṇaṁ samādāya paggayha tiṭṭheyya, so bhikkhu bhikkhūhi evam'assa vacanīyo: Mā āyasmā

samaggassa saṅghassa bhedāya parakkami,

bhedanasaṁvattanikaṁ vā adhikaraṇaṁ samādāya paggayha aṭṭhāsi. Samet'āyasmā saṅghena, samaggo hi saṅgho

sammodamāno avivadamāno ekuddeso phāsu viharatīti. Evañ'ca so bhikkhu bhikkhūhi vuccamāno tath'eva paggaṇheyya, so bhikkhu bhikkhūhi yāvatatiyaṁ samanubhāsitabbo tassa paṭinissaggāya. Yāvatatiyañ'ce samanubhāsiyamāno taṁ

paṭinissajeyya, iccetaṁ kusalaṁ, no ce paṭinissajeyya, saṅghādiseso.


Saṅghādisesa 11

Tass'eva kho pana bhikkhussa bhikkhū honti anuvattakā

vaggavādakā, eko vā dve vā tayo vā, te evaṁ vadeyyuṁ: Mā

āyasmanto etaṁ bhikkhuṁ kiñ'ci avacuttha, dhammavādī c'eso bhikkhu, vinayavādī c'eso bhikkhu, amhākañ'c'eso bhikkhu chandañ'ca ruciñ'ca ādāya voharati, jānāti no bhāsati, amhākam'p'etaṁ khamatīti. Te bhikkhū bhikkhūhi evam'assu vacanīyā: Mā

āyasmanto evaṁ avacuttha. Na c'eso bhikkhu dhammavādī, na c'eso bhikkhu vinayavādī. Mā āyasmantānam'pi saṅghabhedo ruccittha. Samet'āyasmantānaṁ saṅghena, samaggo hi saṅgho sammodamāno avivadamāno ekuddeso phāsu viharatīti. Evañ'ca te bhikkhū bhikkhūhi vuccamānā tath'eva paggaṇheyyuṁ, te bhikkhū bhikkhūhi yāvatatiyaṁ samanubhāsitabbā tassa paṭinissaggāya, yāvatatiyañ'ce samanubhāsiyamānā taṁ

paṭinissajeyyuṁ iccetaṁ kusalaṁ, no ce paṭinissajeyyuṁ, saṅghādiseso.

Saṅghādisesa 12

Bhikkhu pan'eva dubbacajātiko hoti, uddesapariyāpannesu sikkhāpadesu bhikkhūhi sahadhammikaṁ vuccamāno attānaṁ

avacanīyaṁ karoti: Mā maṁ āyasmanto kiñ'ci avacuttha, kalyāṇaṁ vā pāpakaṁ vā, aham'p'āyasmante na kiñ'ci vakkhāmi, kalyāṇaṁ vā pāpakaṁ vā. Viramathāyasmanto mama vacanāyāti, so bhikkhu bhikkhūhi evam'assa vacanīyo: Mā āyasmā attānaṁ

avacanīyaṁ akāsi. Vacanīyam'evāyasmā attānaṁ karotu. Āyasmā

pi bhikkhū vadetu saha dhammena, bhikkhūpi āyasmantaṁ

vakkhanti saha dhammena. Evaṁ saṁvaddhā hi tassa bhagavato parisā, yad'idaṁ aññamaññavacanena aññamaññavuṭṭhāpanenā'ti. Evañ'ca so bhikkhu bhikkhūhi vuccamāno tath'eva paggaṇheyya, so bhikkhu bhikkhūhi yāvatatiyaṁ

samanubhāsitabbo tassa paṭinissaggāya, yāvatatiyañ'ce samanubhāsiyamāno taṁ paṭinissajeyya iccetaṁ kusalaṁ, no ce paṭinissajeyya, saṅghādiseso.


Saṅghādisesa 13

Bhikkhu pan'eva aññataraṁ gāmaṁ vā nigamaṁ vā upanissāya viharati kuladūsako pāpasamācāro. Tassa kho pāpakā samācārā

dissanti c'eva suyyanti ca, kulāni ca tena duṭṭhāni dissanti c'eva suyyanti ca. So bhikkhu bhikkhūhi evam'assa vacanīyo: Āyasmā

kho kuladūsako pāpasamācāro. Āyasmato kho pāpakā samācārā

dissanti c'eva suyyanti ca, kulāni cāyasmatā duṭṭhāni dissanti c'eva suyyanti ca. Pakkamat'āyasmā imamhā āvāsā. Alaṁ te idha vāsenāti. Evañ'ca so bhikkhu bhikkhūhi vuccamāno, te bhikkhū

evaṁ vadeyya: Chandagāmino ca bhikkhū, dosagāmino ca bhikkhū, mohagāmino ca bhikkhū, bhayagāmino ca bhikkhū, tādisikāya āpattiyā ekaccaṁ pabbājenti, ekaccaṁ na pabbājentīti.

So bhikkhu bhikkhūhi evam'assa vacanīyo: Mā āyasmā evaṁ

avaca, na ca bhikkhū chandagāmino, na ca bhikkhū dosagāmino, na ca bhikkhū mohagāmino, na ca bhikkhū bhayagāmino. Āyasmā

152

kho kuladūsako pāpasamācāro, āyasmato kho pāpakā samācārā

dissanti c'eva suyyanti ca, kulāni cāyasmatā duṭṭhāni dissanti c'eva suyyanti ca. Pakkamat'āyasmā imamhā āvāsā. Alaṁ te idha vāsenāti. Evañ'ca so bhikkhu bhikkhūhi vuccamāno tath'eva paggaṇheyya, so bhikkhu bhikkhūhi yāvatatiyaṁ

samanubhāsitabbo tassa paṭinissaggāya, yāvatatiyañ'ce samanubhāsiyamāno taṁ paṭinissajeyya iccetaṁ kusalaṁ, no ce paṭinissajeyya, saṅghādiseso.



Uddiṭṭhā kho āyasmanto terasa saṅghādisesā dhammā, nava paṭhamāpattikā, cattāro yāvatatiyakā. Yesaṁ bhikkhu aññataraṁ

vā aññataraṁ vā āpajjitvā, yāvatihaṁ jānaṁ paṭicchādeti, tāvatihaṁ tena bhikkhunā akāmā parivatthabbaṁ.

Parivutthaparivāsena bhikkhunā, uttariṁ chārattaṁ

bhikkhumānattāya paṭipajjitabbaṁ. Ciṇṇamānatto bhikkhu, yattha siyā vīsatigaṇo bhikkhusaṅgho, tattha so bhikkhu abbhetabbo. Ekenapi ce ūno vīsatigaṇo bhikkhusaṁgho, taṁ

bhikkhuṁ abbheyya, so ca bhikkhu anabbhito, te ca bhikkhū

gārayhā. Ayaṁ tattha sāmīci.

Tatthāyasmante pucchāmi: Kacci'ttha parisuddhā?

Dutiyam'pi pucchāmi: Kacci'ttha parisuddhā?

Tatiyam'pi pucchāmi: Kacci'ttha parisuddhā?

Parisuddh'etthāyasmanto, tasmā tuṇhī, evam'etaṁ dhārayāmi.

Terasa saṅghādisesā niṭṭhitā. [5]  Saṅghādisesuddeso niṭṭhito.[6]


Aniyatuddeso


Ime kho pan'āyasmanto dve aniyatā dhammā uddesaṁ āgacchanti.

Aniyata 1

Yo pana bhikkhu, mātugāmena saddhiṁ, eko ekāya raho 177

paṭicchanne āsane alaṅkammaniye, nisajjaṁ kappeyya, tam'enaṁ

saddheyyavacasā upāsikā disvā, tiṇṇaṁ dhammānaṁ aññatarena vadeyya: pārājikena vā saṅghādisesena vā pācittiyena vā, nisajjaṁ

bhikkhu paṭijānamāno, tiṇṇaṁ dhammānaṁ aññatarena kāretabbo: pārājikena vā saṅghādisesena vā pācittiyena vā, yena vā sā

saddheyyavacasā upāsikā vadeyya, tena so bhikkhu kāretabbo, ayaṁ dhammo aniyato.

Aniyata 2

Na heva kho pana paṭicchannaṁ āsanaṁ hoti nālaṅkammaniyaṁ, alañ'ca kho hoti mātugāmaṁ duṭṭhullāhi vācāhi obhāsituṁ. Yo pana bhikkhu, tathārūpe āsane mātugāmena saddhiṁ, eko ekāya raho nisajjaṁ kappeyya, tam'enaṁ saddheyyavacasā upāsikā

disvā, dvinnaṁ dhammānaṁ aññatarena vadeyya, saṅghādisesena vā, pācittiyena vā, nisajjaṁ bhikkhu paṭijānamāno, dvinnaṁ

dhammānaṁ aññatarena kāretabbo, saṅghādisesena vā,

pācittiyena vā, yena vā sā saddheyyavacasā upāsikā vadeyya, tena so bhikkhu kāretabbo, ayam'pi dhammo aniyato.


Uddiṭṭhā kho āyasmanto dve aniyatā dhammā.

Tatthāyasmante pucchāmi: Kacci'ttha parisuddhā?

Dutiyam'pi pucchāmi: Kacci'ttha parisuddhā?

Tatiyam'pi pucchāmi: Kacci'ttha parisuddhā?

Parisuddh'etthāyasmanto, tasmā tuṇhī, evam'etaṁ dhārayāmi.

Dve aniyatā niṭṭhitā. [7]  Aniyatuddeso niṭṭhito. [8]



Nissaggiyapācittiyā dhammā


Ime kho pan'āyasmanto tiṁsa nissaggiyā pācittiyā dhammā

uddesaṁ āgacchanti.


Nissaggiya pācittiya 1

Niṭṭhitacīvarasmiṁ bhikkhunā ubbhatasmiṁ kaṭhine,

dasāhaparamaṁ atirekacīvaraṁ dhāretabbaṁ. Taṁ atikkāmayato, nissaggiyaṁ pācittiyaṁ.


Nissaggiya pācittiya 2

Niṭṭhitacīvarasmiṁ bhikkhunā ubbhatasmiṁ kaṭhine, ekarattam'pi ce bhikkhu ticīvarena vippavaseyya, aññatra

bhikkhusammutiyā, nissag'giyaṁ pācittiyaṁ.


Nissaggiya pācittiya 3

Niṭṭhitacīvarasmiṁ bhikkhunā ubbhatasmiṁ kaṭhine, bhikkhuno pan'eva akālacīvaraṁ uppajjeyya, ākaṅkhamānena bhikkhunā

paṭiggahetabbaṁ, paṭiggahetvā khippam'eva kāretabbaṁ. No c'assa pāripūri, māsaparamaṁ tena bhikkhunā taṁ cīvaraṁ

nikkhipitabbaṁ, ūnassa pāripūriyā, satiyā paccāsāya; tato ce 197

uttariṁ nikkhipeyya, satiyāpi paccāsāya, nissaggiyaṁ pācittiyaṁ.

Nissaggiya pācittiya 4

Yo pana bhikkhu, aññātikāya bhikkhuniyā purāṇacīvaraṁ

dhovāpeyya vā rajāpeyya vā ākoṭāpeyya vā, nissaggiyaṁ

pācittiyaṁ.


Nissaggiya pācittiya 5

Yo pana bhikkhu, aññātikāya bhikkhuniyā hatthato cīvaraṁ

paṭiggaṇheyya, aññatra pārivattakā, nissaggiyaṁ pācittiyaṁ.


Nissaggiya pācittiya 6

Yo pana bhikkhu, aññātakaṁ gahapatiṁ vā gahapatāniṁ vā

cīvaraṁ viññāpeyya, aññatra samayā, nissaggiyaṁ pācittiyaṁ.

Tatthāyaṁ samayo: acchinnacīvaro vā hoti bhikkhu, naṭṭhacīvaro vā; ayaṁ tattha samayo.


Nissaggiya pācittiya 7

Tañ'ce aññātako gahapati vā gahapatānī vā, bahūhi cīvarehi abhihaṭṭhuṁ pavāreyya, santar'uttaraparamaṁ tena bhikkhunā

tato cīvaraṁ sāditabbaṁ; tato ce uttariṁ sādiyeyya, nissaggiyaṁ

pācittiyaṁ.


Nissaggiya pācittiya 8

Bhikkhuṁ pan'eva uddissa, aññātakassa gahapatissa vā

gahapatāniyā vā, cīvaracetāpanaṁ upakkhaṭaṁ hoti: Iminā

208

cīvaracetāpanena cīvaraṁ cetāpetvā, itthan'nāmaṁ bhikkhuṁ

cīvarena acchādessāmīti. Tatra ce so bhikkhu, pubbe appavārito, upasaṅkamitvā cīvare vikappaṁ āpajjeyya: Sādhu vata maṁ

āyasmā, iminā cīvaracetāpanena, evarūpaṁ vā evarūpaṁ vā

cīvaraṁ cetāpetvā acchādehīti, kalyāṇakamyataṁ upādāya, nissaggiyaṁ pācittiyaṁ.

Nissaggiya pācittiya 9

Bhikkhuṁ pan'eva uddissa ubhinnaṁ aññātakānaṁ gahapatīnaṁ

vā gahapatānīnaṁ vā paccekacīvaracetāpanā upakkhaṭā honti: Imehi mayaṁ paccekacīvaracetāpanehi paccekacīvarāni cetāpetvā, itthan'nāmaṁ bhikkhuṁ cīvarehi acchādessāmāti. Tatra ce so bhikkhu pubbe appavārito upasaṅkamitvā, cīvare vikappaṁ

āpajjeyya: Sādhu vata maṁ āyasmanto imehi

paccekacīvaracetāpanehi evarūpaṁ vā evarūpaṁ vā cīvaraṁ

cetāpetvā acchādetha ubho va santā ekenāti, kalyāṇakamyataṁ

upādāya, nissaggiyaṁ pācittiyaṁ.


Nissaggiya pācittiya 10

Bhikkhuṁ pan'eva uddissa, rājā vā, rājabhoggo vā, brāhmaṇo vā, gahapatiko vā, dūtena cīvaracetāpanaṁ pahiṇeyya: Iminā

cīvaracetāpanena, cīvaraṁ cetāpetvā, itthan'nāmaṁ bhikkhuṁ

cīvarena acchādehīti. So ce dūto, taṁ bhikkhuṁ upasaṅkamitvā, evaṁ vadeyya: Idaṁ kho bhante āyasmantaṁ uddissa

cīvaracetāpanaṁ ābhataṁ, paṭiggaṇhātu āyasmā cīvaracetāpanan'ti, tena bhikkhunā so dūto evam'assa vacanīyo: Na kho mayaṁ

āvuso cīvaracetāpanaṁ paṭiggaṇhāma, cīvarañ'ca kho mayaṁ

paṭiggaṇhāma kālena kappiyan'ti. So ce dūto taṁ bhikkhuṁ evaṁ

vadeyya: Atthi pan'āyasmato koci veyyāvaccakaroti.

Cīvaratthikena, bhikkhave, bhikkhunā veyyāvaccakaro niddisitabbo, ārāmiko vā upāsako vā: Eso kho āvuso bhikkhūnaṁ

veyyāvaccakaroti. So ce dūto taṁ veyyāvaccakaraṁ saññāpetvā, 218

taṁ bhikkhuṁ upasaṅkamitvā, evaṁ vadeyya: Yaṁ kho bhante āyasmā veyyāvaccakaraṁ niddisi, saññatto so mayā.

Upasaṅkamatu āyasmā kālena, cīvarena taṁ acchādessatīti, cīvaratthikena, bhikkhave, bhikkhunā veyyāvaccakaro upasaṅkamitvā dvattikkhattuṁ codetabbo sāretabbo: Attho me āvuso cīvarenāti. Dvattikkhattuṁ codayamāno sārayamāno, taṁ

cīvaraṁ abhinipphādeyya, iccetaṁ kusalaṁ. No ce

abhinipphādeyya, catukkhattuṁ pañcakkhattuṁ

chakkhattuparamaṁ tuṇhībhūtena uddissa ṭhātabbaṁ.

Catukkhattuṁ pañcakkhattuṁ chakkhattuparamaṁ tuṇhībhūto uddissa tiṭṭhamāno, taṁ cīvaraṁ abhinipphādeyya, iccetaṁ

kusalaṁ; tato ce uttariṁ vāyamamāno, taṁ cīvaraṁ

abhinipphādeyya, nissaggiyaṁ pācittiyaṁ.

No ce abhinipphādeyya, yat'assa cīvaracetāpanaṁ ābhataṁ, tattha sāmaṁ vā gantabbaṁ, dūto vā pāhetabbo: Yaṁ kho tumhe āyasmanto bhikkhuṁ uddissa cīvaracetāpanaṁ pahiṇittha, na taṁ

tassa bhikkhuno kiñ'ci atthaṁ anubhoti, yuñjant'āyasmanto sakaṁ, mā vo sakaṁ vinassāti. Ayaṁ tattha sāmīci.

Cīvaravaggo paṭhamo.



Nissaggiya pācittiya 11

Yo pana bhikkhu kosiyamissakaṁ santhataṁ kārāpeyya, 236





nissaggiyaṁ pācittiyaṁ.


Nissaggiya pācittiya 12

Yo pana bhikkhu, suddhakāḷakānaṁ eḷakalomānaṁ santhataṁ

kārāpeyya, nissaggiyaṁ pācittiyaṁ.

Nissaggiya pācittiya 13

Navaṁ pana bhikkhunā santhataṁ kārayamānena, dve bhāgā

suddhakāḷakānaṁ eḷakalomānaṁ ādātabbā, tatiyaṁ odātānaṁ, catutthaṁ gocariyānaṁ. Anādā ce bhikkhu, dve bhāge

suddhakāḷakānaṁ eḷakalomānaṁ, tatiyaṁ odātānaṁ, catutthaṁ

gocariyānaṁ, navaṁ santhataṁ kārāpeyya, nissaggiyaṁ

pācittiyaṁ.

Nissaggiya pācittiya 14

Navaṁ pana bhikkhunā santhataṁ kārāpetvā, chabbassāni dhāretabbaṁ. Orena ce channaṁ vassānaṁ, taṁ santhataṁ

visajjetvā vā avisajjetvā vā, aññaṁ navaṁ santhataṁ kārāpeyya, aññatra bhikkhusammutiyā, nissaggiyaṁ pācittiyaṁ.

Nissaggiya pācittiya 15

Nisīdanasanthataṁ pana bhikkhunā kārayamānena,

purāṇasanthatassa purāṇasanthatassa sāmantā sugatavidatthi ādātabbā dubbaṇṇakaraṇāya. Anādā ce bhikkhu,

purāṇasanthatassa sāmantā sugatavidatthiṁ, navaṁ

nisīdanasanthataṁ kārāpeyya, nissaggiyaṁ pācittiyaṁ.


Nissaggiya pācittiya 16

Bhikkhuno pan'eva addhānamaggappaṭipannassa eḷakalomāni uppajjeyyuṁ, ākaṅkhamānena bhikkhunā paṭiggahetabbāni, paṭiggahetvā tiyojanaparamaṁ sahatthā haritabbāni, asante hārake; tato ce uttariṁ hareyya asantepi hārake, nissaggiyaṁ

pācittiyaṁ.

Nissaggiya pācittiya 17

Yo pana bhikkhu, aññātikāya bhikkhuniyā eḷakalomāni dhovāpeyya vā rajāpeyya vā vijaṭāpeyya vā, nissaggiyaṁ

pācittiyaṁ.


Nissaggiya pācittiya 18

Yo pana bhikkhu, jātarūparajataṁ uggaṇheyya vā uggaṇhāpeyya vā upanikkhittaṁ vā sādiyeyya, nissaggiyaṁ pācittiyaṁ.

Nissaggiya pācittiya 19

Yo pana bhikkhu, nānappakārakaṁ rūpiyasaṁvohāraṁ

samāpajjeyya, nissaggiyaṁ pācittiyaṁ.

Nissaggiya pācittiya 20

Yo pana bhikkhu, nānappakārakaṁ kayavikkayaṁ samāpajjeyya, nissaggiyaṁ pācittiyaṁ.

Eḷakalomavaggo dutiyo.


Nissaggiya pācittiya 21

Dasāhaparamaṁ atirekapatto dhāretabbo. Taṁ atikkāmayato, nissag'giyaṁ pācittiyaṁ.

Nissaggiya pācittiya 22

Yo pana bhikkhu, ūnapañcabandhanena pattena aññaṁ navaṁ

pattaṁ cetāpeyya, nissaggiyaṁ pācittiyaṁ.

Nissaggiya pācittiya 23

Yāni kho pana tāni gilānānaṁ bhikkhūnaṁ paṭisāyanīyāni bhesajjāni, seyyathīdaṁ: sappi navanītaṁ telaṁ madhuphāṇitaṁ, tāni paṭiggahetvā, sattāhaparamaṁ sannidhikārakaṁ

paribhuñjitabbāni. Taṁ atikkāmayato, nissaggiyaṁ pācittiyaṁ.

Nissaggiya pācittiya 24

Māso seso gimhānan'ti, bhikkhunā vassikasāṭikacīvaraṁ

pariyesitabbaṁ. Aḍḍhamāso seso gimhānan'ti, katvā

nivāsetabbaṁ. Orena ce māso seso gimhānan'ti,

vassikasāṭikacīvaraṁ pariyeseyya, orenaḍḍhamāso seso gimhānan'ti, katvā nivāseyya, nissaggiyaṁ pācittiyaṁ.

Nissaggiya pācittiya 25

Yo pana bhikkhu, bhikkhussa sāmaṁ cīvaraṁ datvā kupito 262

anattamano acchindeyya vā acchindāpeyya vā, nissaggiyaṁ

pācittiyaṁ.

Nissaggiya pācittiya 26

Yo pana bhikkhu, sāmaṁ suttaṁ viññāpetvā tantavāyehi cīvaraṁ

vāyāpeyya, nissaggiyaṁ pācittiyaṁ.

Nissaggiya pācittiya 27

Bhikkhuṁ pan'eva uddissa aññātako gahapati vā gahapatānī vā

tanta'vāyehi cīvaraṁ vāyāpeyya. Tatra ce so bhikkhu pubbe appavārito tantavāye upasaṅkamitvā cīvare vikappaṁ āpajjeyya: Idaṁ kho āvuso cīvaraṁ maṁ uddissa viyyati āyatañ'ca karotha, vitthatañ'ca appitañ'ca suvītañ'ca suppavāyitañ'ca suvilekhitañ'ca suvitacchitañ'ca karotha; appeva nāma mayam'pi

āyasmantānaṁ kiñ'ci'mattaṁ anupadajjeyyāmāti. Evañ'ca so bhikkhu vatvā kiñci'mattaṁ anupadajjeyya, antamaso

piṇḍapātamattam'pi, nissaggiyaṁ pācittiyaṁ.

Nissaggiya pācittiya 28

Dasāhānāgataṁ kattikatemāsikapuṇṇamaṁ, bhikkhuno pan'eva acceka'cīvaraṁ uppajjeyya, accekaṁ maññamānena bhikkhunā

paṭiggahetabbaṁ, paṭiggahetvā yāva cīvarakālasamayaṁ

nikkhipitabbaṁ; tato ce uttariṁ nikkhipeyya, nissaggiyaṁ

pācittiyaṁ.

Nissaggiya pācittiya 29

Upavassaṁ kho pana kattikapuṇṇamaṁ. Yāni kho pana tāni āraññakāni senāsanāni sāsaṅkasammatāni sappaṭibhayāni.

Tathārūpesu bhikkhu senāsanesu viharanto ākaṅkhamāno tiṇṇaṁ

cīvarānaṁ aññataraṁ cīvaraṁ antaraghare nikkhipeyya, siyā ca tassa bhikkhuno kocid'eva paccayo tena cīvarena vippavāsāya, chārattaparamaṁ tena bhikkhunā tena cīvarena vippavasitabbaṁ; tato ce uttariṁ vippavaseyya, aññatra bhikkhusammutiyā, nissaggiyaṁ pācittiyaṁ.

Nissaggiya pācittiya 30

Yo pana bhikkhu, jānaṁ saṅghikaṁ lābhaṁ pariṇataṁ attano pari'ṇāmeyya, nissaggiyaṁ pācittiyaṁ.

Pattavaggo tatiyo.

Uddiṭṭhā kho āyasmanto tiṁsa nissaggiyā pācittiyā dhammā.

Tatthāyasmante pucchāmi: Kacci'ttha parisuddhā?

Dutiyam'pi pucchāmi: Kacci'ttha parisuddhā?

Tatiyam'pi pucchāmi: Kacci'ttha parisuddhā?

Parisuddh'etthāyasmanto, tasmā tuṇhī, evam'etaṁ dhārayāmi.

Nissaggiyā pācittiyā dhammā niṭṭhitā.[9]


Pācittiyā


Ime kho pan'āyasmanto dvenavuti pācittiyā dhammā uddesaṁ

āgacchanti.


Pācittiya 1

Sampajānamusāvāde, pācittiyaṁ.

Pācittiya 2

Omasavāde, pācittiyaṁ.

Pācittiya 3

Bhikkhupesuññe, pācittiyaṁ.

Pācittiya 4

Yo pana bhikkhu, anupasampannaṁ padaso dhammaṁ vāceyya, pācittiyaṁ.

Pācittiya 5

Yo pana bhikkhu, anupasampannena uttariṁ dirattatirattaṁ saha seyyaṁ kappeyya, pācittiyaṁ.

Pācittiya 6

Yo pana bhikkhu, mātugāmena saha seyyaṁ kappeyya, pācittiyaṁ.

Pācittiya 7

Yo pana bhikkhu, mātugāmassa uttariṁ chappañcavācāhi dhammaṁ deseyya, aññatra viññunā purisaviggahena, pācittiyaṁ.

Pācittiya 8

Yo pana bhikkhu, anupasampannassa uttarimanussadhammaṁ

āroceyya, bhūtasmiṁ, pācittiyaṁ.

Pācittiya 9

Yo pana bhikkhu, bhikkhussa duṭṭhullaṁ āpattiṁ

anupasampannassa āroceyya, aññatra bhikkhusammutiyā, pācittiyaṁ.

Pācittiya 10

Yo pana bhikkhu paṭhaviṁ khaṇeyya vā khaṇāpeyya vā, pācittiyaṁ.

Musāvādavaggo paṭhamo.

Pācittiya 11

Bhūtagāmapātabyatāya, pācittiyaṁ.

Pācittiya 12

Aññavādake vihesake, pācittiyaṁ.

Pācittiya 13

Ujjhāpanake khiyyanake, pācittiyaṁ.

Pācittiya 14

Yo pana bhikkhu, saṅghikaṁ mañcaṁ vā pīṭhaṁ vā bhisiṁ vā

kocchaṁ vā ajjhokāse santharitvā vā santharāpetvā vā, taṁ

pakkamanto neva uddhareyya na uddharāpeyya, anāpucchaṁ vā

gaccheyya, pācittiyaṁ.

Pācittiya 15

Yo pana bhikkhu, saṅghike vihāre seyyaṁ santharitvā vā

santharāpetvā vā, taṁ pakkamanto neva uddhareyya na uddharāpeyya, anāpucchaṁ vā gaccheyya, pācittiyaṁ.

Pācittiya 16

Yo pana bhikkhu, saṅghike vihāre jānaṁ pubbupagataṁ

bhikkhuṁ anupakhajja seyyaṁ kappeyya: Yassa sambādho bhavissati, so pakkamissatīti, etad'eva paccayaṁ karitvā

anaññaṁ, pācittiyaṁ.

Pācittiya 17

Yo pana bhikkhu, bhikkhuṁ kupito anattamano saṅghikā vihārā

nikkaḍḍheyya vā nikkaḍḍhāpeyya vā, pācittiyaṁ.

Pācittiya 18

Yo pana bhikkhu, saṅghike vihāre uparivehāsakuṭiyā

āhaccapādakaṁ mañcaṁ vā pīṭhaṁ vā [sahasā] abhinisīdeyya vā

abhinipajjeyya vā, pācittiyaṁ.

Pācittiya 19

Mahallakaṁ pana bhikkhunā vihāraṁ kārayamānena, yāva dvārakosā aggaḷaṭṭhapanāya ālokasandhiparikammāya

dvatticchadanassa pariyāyaṁ appaharite ṭhitena adhiṭṭhātabbaṁ; tato ce uttariṁ, appaharitepi ṭhito, adhiṭṭhaheyya, pācittiyaṁ.

Pācittiya 20

Yo pana bhikkhu, jānaṁ sappāṇakaṁ udakaṁ, tiṇaṁ vā mattikaṁ

vā siñceyya vā siñcāpeyya vā, pācittiyaṁ.

Bhūtagāmavaggo dutiyo.

Pācittiya 21

Yo pana bhikkhu, asammato bhikkhuniyo ovadeyya, pācittiyaṁ.

Pācittiya 22

Sammatopi ce bhikkhu atthaṅgate suriye bhikkhuniyo ovadeyya, pācittiyaṁ.

Pācittiya 23

Yo pana bhikkhu, bhikkhunūpassayaṁ upasaṅkamitvā

bhikkhuniyo ovadeyya, aññatra samayā, pācittiyaṁ.

Tatthāyaṁ samayo: gilānā hoti bhikkhunī; ayaṁ tattha samayo.

Pācittiya 24

Yo pana bhikkhu, evaṁ vadeyya: Āmisahetu bhikkhū bhikkhuniyo ovadantīti, pācittiyaṁ.

Pācittiya 25

Yo pana bhikkhu, aññātikāya bhikkhuniyā cīvaraṁ dadeyya, aññatra pārivattakā, pācittiyaṁ.

Pācittiya 26

Yo pana bhikkhu, aññātikāya bhikkhuniyā cīvaraṁ sibbeyya vā

sibbāpeyya vā, pācittiyaṁ.


Pācittiya 27

Yo pana bhikkhu, bhikkhuniyā saddhiṁ, saṁvidhāya ekaddhānamaggaṁ paṭipajjeyya, antamaso gāmantaram'pi, aññatra samayā, pācittiyaṁ.

Tatthāyaṁ samayo: satthagamanīyo hoti maggo sāsaṅkasammato sappaṭibhayo; ayaṁ tattha samayo.

Pācittiya 28

Yo pana bhikkhu, bhikkhuniyā saddhiṁ, saṁvidhāya ekaṁ nāvaṁ

abhirūheyya, uddhaṁgāminiṁ vā adhogāminiṁ vā, aññatra tiriyaṁtaraṇāya, pācittiyaṁ.

Pācittiya 29

Yo pana bhikkhu, jānaṁ bhikkhunīparipācitaṁ piṇḍapātaṁ

bhuñjeyya, aññatra pubbe gihīsamārambhā, pācittiyaṁ.

Pācittiya 30

Yo pana bhikkhu, bhikkhuniyā saddhiṁ eko ekāya raho nisajjaṁ

kappeyya, pācittiyaṁ.

Ovādavaggo tatiyo.

Pācittiya 31

Agilānena bhikkhunā eko āvasathapiṇḍo bhuñjitabbo; tato ce 321

uttariṁ bhuñjeyya, pācittiyaṁ.

Pācittiya 32

Gaṇabhojane, aññatra samayā, pācittiyaṁ.

Tatthāyaṁ samayo: gilānasamayo, cīvaradānasamayo, cīvarakārasamayo, addhānagamanasamayo, nāvābhirūhanasamayo, mahāsamayo, samaṇabhattasamayo; ayaṁ tattha samayo.

Pācittiya 33

Paramparabhojane, aññatra samayā, pācittiyaṁ. Tatthāyaṁ

samayo: gilānasamayo, cīvaradānasamayo, cīvarakārasamayo; ayaṁ tattha samayo.

Pācittiya 34

Bhikkhuṁ pan'eva kulaṁ upagataṁ pūvehi vā manthehi vā

abhihaṭṭhuṁ pavāreyya, ākaṅkhamānena bhikkhunā

dvattipattapūrā paṭiggahetabbā; tato ce uttariṁ paṭiggaṇheyya, pācittiyaṁ.

Dvattipattapūre paṭiggahetvā, tato nīharitvā, bhikkhūhi saddhiṁ

saṁvibhajitabbaṁ. Ayaṁ tattha sāmīci.

Pācittiya 35

Yo pana bhikkhu, bhuttāvī pavārito, anatirittaṁ khādanīyaṁ vā

bhojanīyaṁ vā, khādeyya vā bhuñjeyya vā, pācittiyaṁ.

Pācittiya 36

Yo pana bhikkhu, bhikkhuṁ bhuttāviṁ pavāritaṁ, anatirittena khādanīyena vā bhojanīyena vā, abhihaṭṭhuṁ pavāreyya: Handa bhikkhu, khāda vā bhuñja vāti, jānaṁ āsādanāpekkho, bhuttasmiṁ, pācittiyaṁ.

Pācittiya 37

Yo pana bhikkhu, vikāle khādanīyaṁ vā bhojanīyaṁ vā khādeyya vā bhuñjeyya vā, pācittiyaṁ.

Pācittiya 38

Yo pana bhikkhu, sannidhikārakaṁ khādanīyaṁ vā bhojanīyaṁ vā

khādeyya vā bhuñjeyya vā, pācittiyaṁ.

Pācittiya 39

Yāni kho pana tāni paṇītabhojanāni, seyyathīdaṁ: sappi, navanītaṁ, telaṁ, madhuphāṇitaṁ, maccho, maṁsaṁ, khīraṁ, dadhi; yo pana bhikkhu evarūpāni paṇītabhojanāni agilāno attano atthāya viññāpetvā bhuñjeyya, pācittiyaṁ.

Pācittiya 40

Yo pana bhikkhu, adinnaṁ mukhadvāraṁ āhāraṁ āhareyya, aññatra udakadantapoṇā, pācittiyaṁ.

Bhojanavaggo catuttho.

Pācittiya 41

Yo pana bhikkhu, acelakassa vā paribbājakassa vā paribbājikāya vā sahatthā khādanīyaṁ vā bhojanīyaṁ vā dadeyya, pācittiyaṁ.

Pācittiya 42

Yo pana bhikkhu, bhikkhuṁ evaṁ vadeyya: Eh'āvuso. Gāmaṁ vā

nigamaṁ vā piṇḍāya pavisissāmāti. Tassa dāpetvā vā adāpetvā vā

uyyojeyya: Gacch'āvuso! Na me tayā saddhiṁ kathā vā nisajjā vā

phāsu hoti; ekakassa me kathā vā nisajjā vā phāsu hotīti. Etad'eva paccayaṁ karitvā anaññaṁ, pācittiyaṁ.

Pācittiya 43

Yo pana bhikkhu, sabhojane kule anupakhajja nisajjaṁ kappeyya, pācittiyaṁ.

Pācittiya 44

Yo pana bhikkhu, mātugāmena saddhiṁ raho paṭicchanne āsane nisajjaṁ kappeyya, pācittiyaṁ.

Pācittiya 45

Yo pana bhikkhu, mātugāmena saddhiṁ eko ekāya raho nisajjaṁ kappeyya, pācittiyaṁ.

Pācittiya 46

Yo pana bhikkhu, nimantito sabhatto samāno, santaṁ bhikkhuṁ

anāpucchā, purebhattaṁ vā pacchābhattaṁ vā, kulesu cārittaṁ

347

āpajjeyya, aññatra samayā, pācittiyaṁ.

Tatthāyaṁ samayo: cīvaradānasamayo, cīvarakārasamayo; ayaṁ

tattha samayo.

Pācittiya 47

Agilānena bhikkhunā cātumāsapaccayapavāraṇā sāditabbā; aññatra punapavāraṇāya, aññatra niccapavāraṇāya; tato ce uttariṁ sādiyeyya, pācittiyaṁ.

Pācittiya 48

Yo pana bhikkhu, uyyuttaṁ senaṁ dassanāya gaccheyya; aññatra tathārūpapaccayā, pācittiyaṁ.

Pācittiya 49

Siyā ca tassa bhikkhuno kocid'eva paccayo senaṁ gamanāya, dirattatirattaṁ tena bhikkhunā senāya vasitabbaṁ; tato ce uttariṁ vaseyya, pācittiyaṁ.

Pācittiya 50

354

Dirattatirattañ'ce bhikkhu senāya vasamāno, uyyodhikaṁ vā

balaggaṁ vā senābyūhaṁ vā anīkadassanaṁ vā gaccheyya, pācittiyaṁ.

Acelakavaggo pañcamo.

Pācittiya 51

Surāmerayapāne pācittiyaṁ.

Pācittiya 52

Aṅgulipatodake pācittiyaṁ.

Pācittiya 53

Udake hassadhamme pācittiyaṁ.

Pācittiya 54

Anādariye pācittiyaṁ.

Pācittiya 55

Yo pana bhikkhu, bhikkhuṁ bhiṁsāpeyya, pācittiyaṁ.

Pācittiya 56

Yo pana bhikkhu, agilāno visibbanāpekkho jotiṁ samādaheyya vā

samādahāpeyya vā, aññatra tathārūpapaccayā, pācittiyaṁ.

Pācittiya 57

Yo pana bhikkhu, oren'aḍḍhamāsaṁ nahāyeyya, aññatra samayā, pācittiyaṁ.

Tatthāyaṁ samayo: diyaḍḍho māso seso gimhānan'ti, vassānassa paṭhamo māso, iccete aḍḍhateyyamāsā, uṇhasamayo,

pariḷāhasamayo, gilānasamayo, kammasamayo, addhānagamanasamayo, vātavuṭṭhisamayo; ayaṁ tattha samayo.

Pācittiya 58

Navaṁ pana bhikkhunā cīvaralābhena tiṇṇaṁ

dubbaṇṇakaraṇānaṁ aññataraṁ dubbaṇṇakaraṇaṁ ādātabbaṁ, nīlaṁ vā kaddamaṁ vā kāḷasāmaṁ vā.

Anādā ce bhikkhu tiṇṇaṁ dubbaṇṇakaraṇānaṁ aññataraṁ

dubbaṇṇakaraṇaṁ navaṁ cīvaraṁ paribhuñjeyya, pācittiyaṁ.


Pācittiya 59

Yo pana bhikkhu, bhikkhussa vā bhikkhuniyā vā sikkhamānāya vā

sāmaṇerassa vā sāmaṇeriyā vā sāmaṁ cīvaraṁ vikappetvā, apaccuddhārakaṁ paribhuñjeyya, pācittiyaṁ.

Pācittiya 60

Yo pana bhikkhu, bhikkhussa pattaṁ vā cīvaraṁ vā nisīdanaṁ vā

sūcigharaṁ vā kāyabandhanaṁ vā, apanidheyya vā apanidhāpeyya vā, antamaso hassāpekkhopi, pācittiyaṁ.

Surāpānavaggo chaṭṭho.

Pācittiya 61

Yo pana bhikkhu, sañcicca pāṇaṁ jīvitā voropeyya, pācittiyaṁ.

Pācittiya 62

Yo pana bhikkhu, jānaṁ sappāṇakaṁ udakaṁ paribhuñjeyya, pācittiyaṁ.

Pācittiya 63

Yo pana bhikkhu, jānaṁ yathādhammaṁ nihatādhikaraṇaṁ, puna'kammāya ukkoṭeyya, pācittiyaṁ.

Pācittiya 64

Yo pana bhikkhu, bhikkhussa jānaṁ duṭṭhullaṁ āpattiṁ

paṭicchādeyya, pācittiyaṁ.

Pācittiya 65

Yo pana bhikkhu, jānaṁ ūnavīsativassaṁ puggalaṁ

372

upasampādeyya, so ca puggalo anupasampanno, te ca bhikkhū

gārayhā. Idaṁ tasmiṁ pācittiyaṁ.

Pācittiya 66

Yo pana bhikkhu, jānaṁ theyyasatthena saddhiṁ, saṁvidhāya ekaddhānamaggaṁ paṭipajjeyya, antamaso gāmantaram'pi, pācittiyaṁ.

Pācittiya 67

Yo pana bhikkhu, mātugāmena saddhiṁ saṁvidhāya,

ekaddhānamaggaṁ paṭipajjeyya antamaso gāmantaram'pi, pācittiyaṁ.

Pācittiya 68

Yo pana bhikkhu, evaṁ vadeyya: Tathāhaṁ bhagavatā dhammaṁ

desitaṁ ājānāmi, yathā ye'me antarāyikā dhammā vuttā

bhagavatā, te paṭisevato nālaṁ antarāyāyāti. So bhikkhu bhikkhūhi evam'assa vacanīyo: Mā āyasmā evaṁ avaca, mā

bhagavantaṁ abbhācikkhi, na hi sādhu bhagavato abbhakkhānaṁ, na hi bhagavā evaṁ vadeyya. Anekapariyāyena āvuso antarāyikā

dhammā antarāyikā vuttā bhagavatā, alañ'ca pana te paṭisevato antarāyāyāti. Evañ'ca so bhikkhu bhikkhūhi vuccamāno tath'eva paggaṇheyya, so bhikkhu bhikkhūhi yāvatatiyaṁ

samanubhāsitabbo tassa paṭinissaggāya, yāvatatiyañ'ce samanubhāsiyamāno taṁ paṭinissajeyya, iccetaṁ kusalaṁ, no ce paṭinissajeyya, pācittiyaṁ.

Pācittiya 69

Yo pana bhikkhu, jānaṁ tathāvādinā bhikkhunā

akaṭānudhammena, taṁ diṭṭhiṁ appaṭinissaṭṭhena, saddhiṁ

sambhuñjeyya vā saṁvaseyya vā saha vā seyyaṁ kappeyya, pācittiyaṁ.

Pācittiya 70

Samaṇuddesopi ce evaṁ vadeyya: Tathāhaṁ bhagavatā dhammaṁ

desitaṁ ājānāmi, yathā ye'me antarāyikā dhammā vuttā

bhagavatā, te paṭisevato nālaṁ antarāyāyāti. So samaṇuddeso bhikkhūhi evam'assa vacanīyo: Mā āvuso samaṇuddesa evaṁ

avaca, mā bhagavantaṁ abbhācikkhi, na hi sādhu bhagavato abbhakkhānaṁ, na hi bhagavā evaṁ vadeyya. Anekapariyāyena āvuso samaṇuddesa antarāyikā dhammā antarāyikā vuttā

bhagavatā, alañ'ca pana te paṭisevato antarāyāyāti. Evañ'ca so samaṇuddeso bhikkhūhi vuccamāno tath'eva paggaṇheyya, so samaṇuddeso bhikkhūhi evam'assa vacanīyo: Ajjatagge te āvuso samaṇuddesa na c'eva so bhagavā satthā apadisitabbo, yam'pi c'aññe samaṇuddesā labhanti bhikkhūhi saddhiṁ dirattatirattaṁ

saha seyyaṁ, sāpi te n'atthi, carapire vinassāti.

387

Yo pana bhikkhu, jānaṁ tathānāsitaṁ samaṇuddesaṁ upalāpeyya vā upaṭṭhāpeyya vā sambhuñjeyya vā saha vā seyyaṁ kappeyya, pācittiyaṁ.

Sappāṇakavaggo sattamo.


Pācittiya 71

Yo pana bhikkhu, bhikkhūhi sahadhammikaṁ vuccamāno evaṁ

vadeyya: Na tāvāhaṁ āvuso etasmiṁ sikkhāpade sikkhissāmi, yāva na aññaṁ bhikkhuṁ byattaṁ vinayadharaṁ paripucchāmīti, pācittiyaṁ.

Sikkhamānena, bhikkhave, bhikkhunā aññātabbaṁ

paripucchitabbaṁ paripañhitabbaṁ. Ayaṁ tattha sāmīci.


Pācittiya 72

Yo pana bhikkhu, pātimokkhe uddissamāne evaṁ vadeyya: Kiṁ

pan'imehi khuddānukhuddakehi sikkhāpadehi uddiṭṭhehi; yāvad'eva kukkuccāya vihesāya vilekhāya saṁvattantīti,

sikkhāpadavivaṇṇake, pācittiyaṁ.


Pācittiya 73

Yo pana bhikkhu, anvaḍḍhamāsaṁ pātimokkhe uddissamāne, evaṁ vadeyya: Idān'eva kho ahaṁ jānāmi, ayam'pi kira dhammo suttāgato suttapariyāpanno, anvaḍḍhamāsaṁ uddesaṁ āgacchatī

ti. Tañ'ce bhikkhuṁ, aññe bhikkhū jāneyyuṁ: Nisinnapubbaṁ

iminā bhikkhunā dvattikkhattuṁ pātimokkhe uddissamāne. Ko pana vādo bhiyyoti, na ca tassa bhikkhuno aññāṇakena mutti atthi, yañ'ca tattha āpattiṁ āpanno, tañ'ca yathā dhammo kāretabbo, uttariñ'c'assa moho āropetabbo: Tassa te āvuso alābhā, tassa te dulladdhaṁ. Yaṁ tvaṁ pātimokkhe uddissamāne, na sādhukaṁ aṭṭhikatvā manasikarosīti. Idaṁ tasmiṁ mohanake, pācittiyaṁ.

Pācittiya 74

Yo pana bhikkhu, bhikkhussa kupito anattamano pahāraṁ

dadeyya, pācittiyaṁ.

Pācittiya 75

Yo pana bhikkhu, bhikkhussa kupito anattamano talasattikaṁ

uggireyya, pācittiyaṁ.


Pācittiya 76

Yo pana bhikkhu, bhikkhuṁ amūlakena saṅghādisesena

anuddhaṁseyya, pācittiyaṁ.


Pācittiya 77

Yo pana bhikkhu, bhikkhussa sañcicca kukkuccaṁ upadaheyya: Iti'ssa muhuttam'pi aphāsu bhavissatīti, etad'eva paccayaṁ

karitvā anaññaṁ, pācittiyaṁ.


Pācittiya 78

415

Yo pana bhikkhu, bhikkhūnaṁ bhaṇḍanajātānaṁ kalahajātānaṁ

vivādāpannānaṁ upassutiṁ tiṭṭheyya: Yaṁ ime bhaṇissanti, taṁ

sossāmīti, etad'eva paccayaṁ karitvā anaññaṁ, pācittiyaṁ.


Pācittiya 79

Yo pana bhikkhu, dhammikānaṁ kammānaṁ chandaṁ datvā

pacchā khiyyanadhammaṁ āpajjeyya, pācittiyaṁ.

Pācittiya 80

Yo pana bhikkhu, saṅghe vinicchayakathāya vattamānāya chandaṁ adatvā uṭṭhāyāsanā pakkameyya, pācittiyaṁ.

Pācittiya 81

Yo pana bhikkhu, samaggena saṅghena cīvaraṁ datvā, pacchā

khiyyanadhammaṁ āpajjeyya: Yathāsanthutaṁ bhikkhū

saṅghikaṁ lābhaṁ pariṇāmentīti, pācittiyaṁ.

Pācittiya 82

Yo pana bhikkhu, jānaṁ saṅghikaṁ lābhaṁ pariṇataṁ, puggalassa pariṇāmeyya, pācittiyaṁ.

Sahadhammikavaggo aṭṭhamo.

Pācittiya 83

Yo pana bhikkhu, rañño khattiyassa muddhābhisittassa, anikkhanta'rājake, aniggataratanake, pubbe appaṭisaṁvidito, indakhīlaṁ atikkameyya, pācittiyaṁ.

Pācittiya 84

Yo pana bhikkhu, ratanaṁ vā ratanasammataṁ vā, aññatra ajjhārāmā vā ajjhāvasathā vā, uggaṇheyya vā uggaṇhāpeyya vā, pācittiyaṁ. Ratanaṁ vā pana bhikkhunā ratanasammataṁ vā, ajjhārāme vā ajjhāvasathe vā, uggahetvā vā uggahāpetvā vā, nikkhipitabbaṁ: Yassa bhavissati, so harissatīti. Ayaṁ tattha sāmīci.

Pācittiya 85

Yo pana bhikkhu, santaṁ bhikkhuṁ anāpucchā, vikāle gāmaṁ

paviseyya, aññatra tathārūpā accāyikā karaṇīyā, pācittiyaṁ.

Pācittiya 86

Yo pana bhikkhu, aṭṭhimayaṁ vā dantamayaṁ vā visāṇamayaṁ vā

sūcigharaṁ kārāpeyya, bhedanakaṁ pācittiyaṁ.

Pācittiya 87

Navaṁ pana bhikkhunā mañcaṁ vā pīṭhaṁ vā kārayamānena aṭṭhaṅgulapādakaṁ kāretabbaṁ sugataṅgulena, aññatra heṭṭhimāya aṭaniyā. Taṁ atikkāmayato, chedanakaṁ pācittiyaṁ.

Pācittiya 88

Yo pana bhikkhu, mañcaṁ vā pīṭhaṁ vā tūlonaddhaṁ kārāpeyya, uddālanakaṁ pācittiyaṁ.

Pācittiya 89

Nisīdanaṁ pana bhikkhunā kārayamānena pamāṇikaṁ

kāretabbaṁ. Tatr'idaṁ pamāṇaṁ, dīghaso dve vidatthiyo sugatavidatthiyā, tiriyaṁ diyaḍḍhaṁ, dasā vidatthi. Taṁ

atikkāmayato, chedanakaṁ pācittiyaṁ.

Pācittiya 90

Kaṇḍupaṭicchādiṁ pana bhikkhunā kārayamānena pamāṇikā

kāretabbā. Tatr'idaṁ pamāṇaṁ, dīghaso catasso vidatthiyo sugatavidatthiyā, tiriyaṁ dve vidatthiyo. Taṁ atikkāmayato, chedanakaṁ pācittiyaṁ.

Pācittiya 91

Vassikasāṭikaṁ pana bhikkhunā kārayamānena pamāṇikā

kāretabbā. Tatr'idaṁ pamāṇaṁ, dīghaso cha vidatthiyo sugatavidatthiyā, tiriyaṁ aḍḍhateyyā. Taṁ atikkāmayato, chedanakaṁ pācittiyaṁ.

Pācittiya 92

Yo pana bhikkhu, sugatacīvarappamāṇaṁ cīvaraṁ kārāpeyya, atirekaṁ vā, chedanakaṁ pācittiyaṁ.

Tatr'idaṁ sugatassa sugatacīvarappamāṇaṁ, dīghaso nava vidatthiyo sugatavidatthiyā, tiriyaṁ cha vidatthiyo. Idaṁ

sugatassa sugatacīvarappamāṇaṁ.

Rājavaggo navamo.

Uddiṭṭhā kho āyasmanto dvenavuti pācittiyā dhammā.

Tatthāyasmante pucchāmi: Kacci'ttha parisuddhā?

Dutiyam'pi pucchāmi: Kacci'ttha parisuddhā?

Tatiyam'pi pucchāmi: Kacci'ttha parisuddhā?

Parisuddh'etthāyasmanto, tasmā tuṇhī, evam'etaṁ dhārayāmi.

Pācittiyā niṭṭhitā.


Pāṭidesanīyā


Ime kho pan'āyasmanto cattāro pāṭidesanīyā dhammā uddesaṁ

āgacchanti.


Pāṭidesanīya 1

446

Yo pana bhikkhu, aññātikāya bhikkhuniyā antaragharaṁ

paviṭṭhāya, hatthato khādanīyaṁ vā bhojanīyaṁ vā sahatthā

paṭiggahetvā, khādeyya vā bhuñjeyya vā, paṭidesetabbaṁ tena bhikkhunā: Gārayhaṁ āvuso dhammaṁ āpajjiṁ, asappāyaṁ, pāṭidesanīyaṁ, taṁ paṭidesemīti.

Pāṭidesanīya 2

449

Bhikkhū pan'eva kulesu nimantitā bhuñjanti, tatra ce bhikkhunī

vosāsamānarūpā ṭhitā hoti: Idha sūpaṁ detha, idha odanaṁ dethā'ti. Tehi bhikkhūhi sā bhikkhunī apasādetabbā: Apasakka tāva bhagini, yāva bhikkhū bhuñjantīti. Ekassapi ce bhikkhuno nappaṭibhāseyya, taṁ bhikkhuniṁ apasādetuṁ: Apasakka tāva bhagini, yāva bhikkhū bhuñjantīti, paṭidesetabbaṁ tehi bhikkhūhi: Gārayhaṁ āvuso dhammaṁ āpajjimhā, asappāyaṁ, pāṭidesanīyaṁ, taṁ paṭidesemāti.

Pāṭidesanīya 3

Yāni kho pana tāni sekhasammatāni kulāni, yo pana bhikkhu, tathārūpesu sekhasammatesu kulesu, pubbe animantito, agilāno, khādanīyaṁ vā bhojanīyaṁ vā, sahatthā paṭiggahetvā, khādeyya vā bhuñjeyya vā, paṭidesetabbaṁ tena bhikkhunā: Gārayhaṁ

āvuso dhammaṁ āpajjiṁ, asappāyaṁ, pāṭidesanīyaṁ, taṁ

paṭidesemīti.

Pāṭidesanīya 4

Yāni kho pana tāni āraññakāni senāsanāni, sāsaṅkasammatāni, sappaṭibhayāni, yo pana bhikkhu, tathārūpesu senāsanesu, pubbe appaṭisaṁviditaṁ khādanīyaṁ vā bhojanīyaṁ vā, ajjhārāme sahatthā paṭiggahetvā, agilāno khādeyya vā bhuñjeyya vā, paṭidesetabbaṁ tena bhikkhunā: Gārayhaṁ āvuso dhammaṁ

āpajjiṁ, asappāyaṁ, pāṭidesanīyaṁ, taṁ paṭidesemīti.

Uddiṭṭhā kho āyasmanto cattāro pāṭidesanīyā dhammā.

Tatthāyasmante pucchāmi: Kacci'ttha parisuddhā?

Dutiyam'pi pucchāmi: Kacci'ttha parisuddhā?

Tatiyam'pi pucchāmi: Kacci'ttha parisuddhā?

Parisuddh'etthāyasmanto, tasmā tuṇhī, evam'etaṁ dhārayāmi.

Pāṭidesanīyā niṭṭhitā.[10]

Sekhiyā


Ime kho pan'āyasmanto sekhiyā dhammā uddesaṁ āgacchanti.

Sekhiya 1 and 2

Parimaṇḍalaṁ nivāsessāmīti sikkhā karaṇīyā.

Parimaṇḍalaṁ pārupissāmīti sikkhā karaṇīyā.

Sekhiya 3 and 4

Supaṭicchanno antaraghare gamissāmīti sikkhā karaṇīyā.

Supaṭicchanno antaraghare nisīdissāmīti sikkhā karaṇīyā.

Sekhiya 5 and 6

Susaṁvuto antaraghare gamissāmīti sikkhā karaṇīyā.

Susaṁvuto antaraghare nisīdissāmīti sikkhā karaṇīyā.

Sekhiya 7 and 8

Okkhittacakkhu antaraghare gamissāmīti sikkhā karaṇīyā.

Okkhittacakkhu antaraghare nisīdissāmīti sikkhā karaṇīyā.

Sekhiya 9 and 10

Na ukkhittakāya antaraghare gamissāmīti sikkhā karaṇīyā.

Na ukkhittakāya antaraghare nisīdissāmīti sikkhā karaṇīyā.

Parimaṇḍalavaggo paṭhamo.[11]

Sekhiya 11 and 12

Na ujjagghikāya antaraghare gamissāmīti sikkhā karaṇīyā.

Na ujjagghikāya antaraghare nisīdissāmīti sikkhā karaṇīyā.

Sekhiya 13 and 14

Appasaddo antaraghare gamissāmīti sikkhā karaṇīyā.

Appasaddo antaraghare nisīdissāmīti sikkhā karaṇīyā.

Sekhiya 15 and 16

Na kāyappacālakaṁ antaraghare gamissāmīti sikkhā karaṇīyā.

Na kāyappacālakaṁ antaraghare nisīdissāmīti sikkhā karaṇīyā.

Sekhiya 17 and 18

Na bāhuppacālakaṁ antaraghare gamissāmīti sikkhā karaṇīyā.

Na bāhuppacālakaṁ antaraghare nisīdissāmīti sikkhā karaṇīyā.

Sekhiya 19 and 20

Na sīsappacālakaṁ antaraghare gamissāmīti sikkhā karaṇīyā.

Na sīsappacālakaṁ antaraghare nisīdissāmīti sikkhā karaṇīyā.

Ujjagghikavaggo dutiyo.[12]

Sekhiya 21 and 22

Na khambhakato antaraghare gamissāmīti sikkhā karaṇīyā.

Na khambhakato antaraghare nisīdissāmīti sikkhā karaṇīyā.

Sekhiya 23 and 24

Na oguṇṭhito antaraghare gamissāmīti sikkhā karaṇīyā.

Na oguṇṭhito antaraghare nisīdissāmīti sikkhā karaṇīyā.

Sekhiya 25

Na ukkuṭikāya antaraghare gamissāmīti sikkhā karaṇīyā.

Sekhiya 26

Na pallatthikāya antaraghare nisīdissāmīti sikkhā karaṇīyā.

Sekhiya 27

Sakkaccaṁ piṇḍapātaṁ paṭiggahessāmīti sikkhā karaṇīyā.

Sekhiya 28

Pattasaññī piṇḍapātaṁ paṭiggahessāmīti sikkhā karaṇīyā.

Sekhiya 29

Samasūpakaṁ piṇḍapātaṁ paṭiggahessāmīti sikkhā karaṇīyā.

Sekhiya 30

Samatitthikaṁ piṇḍapātaṁ paṭiggahessāmīti sikkhā karaṇīyā.

Khambhakatavaggo tatiyo. [13]

Sekhiya 31

Sakkaccaṁ piṇḍapātaṁ bhuñjissāmīti sikkhā karaṇīyā.

Sekhiya 32

Pattasaññī piṇḍapātaṁ bhuñjissāmīti sikkhā karaṇīyā.

Sekhiya 33

Sapadānaṁ piṇḍapātaṁ bhuñjissāmīti sikkhā karaṇīyā.

Sekhiya 34

Samasūpakaṁ piṇḍapātaṁ bhuñjissāmīti sikkhā karaṇīyā.

Sekhiya 35

Na thūpakato omadditvā, piṇḍapātaṁ bhuñjissāmīti sikkhā

karaṇīyā.

Sekhiya 36

Na sūpaṁ vā byañjanaṁ vā, odanena paṭicchādessāmi, bhiyyokamyataṁ upādāyāti sikkhā karaṇīyā.

Sekhiya 37

Na sūpaṁ vā odanaṁ vā, agilāno attano atthāya viññāpetvā, bhuñjissāmīti sikkhā karaṇīyā.

Sekhiya 38

Na ujjhānasaññī, paresaṁ pattaṁ olokessāmīti sikkhā karaṇīyā.

Sekhiya 39

Nātimahantaṁ kabaḷaṁ karissāmīti sikkhā karaṇīyā.

Sekhiya 40

Parimaṇḍalaṁ ālopaṁ karissāmīti sikkhā karaṇīyā.


Sakkaccavaggo catuttho.[14]

Sekhiya 41

Na anāhaṭe kabaḷe, mukhadvāraṁ vivarissāmīti sikkhā karaṇīyā.

Sekhiya 42

Na bhuñjamāno, sabbaṁ hatthaṁ mukhe pakkhipissāmīti sikkhā

karaṇīyā.

Sekhiya 43

Na sakabaḷena mukhena byāharissāmīti sikkhā karaṇīyā.

Sekhiya 44

Na piṇḍukkhepakaṁ bhuñjissāmīti sikkhā karaṇīyā.

Sekhiya 45

Na kabaḷāvacchedakaṁ bhuñjissāmīti sikkhā karaṇīyā.

Sekhiya 46

Na avagaṇḍakārakaṁ bhuñjissāmīti sikkhā karaṇīyā.

Sekhiya 47


Na hatthaniddhunakaṁ bhuñjissāmīti sikkhā karaṇīyā.

Sekhiya 48

Na sitthāvakārakaṁ bhuñjissāmīti sikkhā karaṇīyā.

Sekhiya 49

Na jivhānicchārakaṁ bhuñjissāmīti sikkhā karaṇīyā.

Sekhiya 50

Na capucapukārakaṁ bhuñjissāmīti sikkhā karaṇīyā.

Kabaḷavaggo pañcamo. [15]

Sekhiya 51

Na surusurukārakaṁ bhuñjissāmīti sikkhā karaṇīyā.

Sekhiya 52

Na hatthanillehakaṁ bhuñjissāmīti sikkhā karaṇīyā.

Sekhiya 53

Na pattanillehakaṁ bhuñjissāmīti sikkhā karaṇīyā.

Sekhiya 54

Na oṭṭhanillehakaṁ bhuñjissāmīti sikkhā karaṇīyā.

Sekhiya 55

Na sāmisena hatthena, pānīyathālakaṁ paṭiggahessāmīti sikkhā

karaṇīyā.

Sekhiya 56

Na sasitthakaṁ pattadhovanaṁ, antaraghare chaḍḍessāmīti sikkhā karaṇīyā.

Sekhiya 57

Na chattapāṇissa agilānassa, dhammaṁ desessāmīti, sikkhā

karaṇīyā.

Sekhiya 58

Na daṇḍapāṇissa agilānassa, dhammaṁ desessāmīti sikkhā

karaṇīyā.

Sekhiya 59

Na satthapāṇissa agilānassa, dhammaṁ desessāmīti sikkhā

karaṇīyā.

Sekhiya 60

Na āvudhapāṇissa agilānassa, dhammaṁ desessāmīti sikkhā

karaṇīyā.

Surusuruvaggo chaṭṭho. [16]

Sekhiya 61

Na pādukārūḷhassa agilānassa, dhammaṁ desessāmīti sikkhā

karaṇīyā.

Sekhiya 62

Na upāhanārūḷhassa agilānassa, dhammaṁ desessāmīti sikkhā

karaṇīyā.

Sekhiya 63

Na yānagatassa agilānassa, dhammaṁ desessāmīti sikkhā

karaṇīyā.

Sekhiya 64

Na sayanagatassa agilānassa, dhammaṁ desessāmīti sikkhā

karaṇīyā.

Sekhiya 65

Na pallatthikāya nisinnassa agilānassa, dhammaṁ desessāmīti sikkhā karaṇīyā.

Sekhiya 66

Na veṭhitasīsassa agilānassa, dhammaṁ desessāmīti sikkhā

karaṇīyā.

Sekhiya 67

Na oguṇṭhitasīsassa agilānassa, dhammaṁ desessāmīti sikkhā

karaṇīyā.

Sekhiya 68

Na chamāyaṁ nisīditvā, āsane nisinnassa agilānassa, dhammaṁ

desessāmīti sikkhā karaṇīyā.

Sekhiya 69

Na nīce āsane nisīditvā, ucce āsane nisinnassa agilānassa, dhammaṁ desessāmīti sikkhā karaṇīyā.

Sekhiya 70

Na ṭhito, nisinnassa agilānassa, dhammaṁ desessāmīti sikkhā

karaṇīyā.

Sekhiya 71

Na pacchato gacchanto, purato gacchantassa agilānassa, dhammaṁ desessāmīti sikkhā karaṇīyā.

Sekhiya 72

Na uppathena gacchanto, pathena gacchantassa agilānassa, dhammaṁ desessāmīti sikkhā karaṇīyā.

Sekhiya 73

Na ṭhito agilāno, uccāraṁ vā passāvaṁ vā, karissāmīti sikkhā

karaṇīyā.

Sekhiya 74

Na harite agilāno uccāraṁ vā passāvaṁ vā kheḷaṁ vā karissāmīti sikkhā karaṇīyā.

Sekhiya 75

Na udake agilāno uccāraṁ vā passāvaṁ vā kheḷaṁ vā karissāmīti sikkhā karaṇīyā.

Pādukavaggo sattamo. [17]

Uddiṭṭhā kho āyasmanto sekhiyā dhammā.

Tatthāyasmante pucchāmi: Kacci'ttha parisuddhā?

Dutiyam'pi pucchāmi: Kacci'ttha parisuddhā?

Tatiyam'pi pucchāmi: Kacci'ttha parisuddhā?

Parisuddh'etthāyasmanto, tasmā tuṇhī, evam'etaṁ dhārayāmi.

Sekhiyā niṭṭhitā.

Adhikaraṇasamathā

Ime kho pan'āyasmanto satta adhikaraṇasamathā dhammā

uddesaṁ āgacchanti.



Uppannuppannānaṁ adhikaraṇānaṁ samathāya vūpasamāya: sammukhāvinayo dātabbo, sativinayo dātabbo, amūḷhavinayo dātabbo, paṭiññāya kāretabbo, yebhuyyasikā, tassapāpiyyasikā, tiṇavat'thārakoti.


Uddiṭṭhā kho āyasmanto satta adhikaraṇasamathā dhammā

Tatthāyasmante pucchāmi: Kacci'ttha parisuddhā?

Dutiyam'pi pucchāmi: Kacci'ttha parisuddhā?

Tatiyam'pi pucchāmi: Kacci'ttha parisuddhā?

Parisuddh'etthāyasmanto, tasmā tuṇhī, evam'etaṁ dhārayāmi.

Adhikaraṇasamathā niṭṭhitā. [18]



Uddiṭṭhaṁ kho āyasmanto nidānaṁ.

Uddiṭṭhā cattāro pārājikā dhammā.

Uddiṭṭhā terasa saṅghādisesā dhammā.

Uddiṭṭhā dve aniyatā dhammā.

Uddiṭṭhā tiṁsa nissaggiyā pācittiyā dhammā.

Uddiṭṭhā dvenavuti pācittiyā dhammā.

Uddiṭṭhā cattāro pāṭidesanīyā dhammā.

Uddiṭṭhā sekhiyā dhammā.

Uddiṭṭhā satta adhikaraṇasamathā dhammā.


Ettakaṁ tassa bhagavato suttāgataṁ suttapariyāpannaṁ

anvaḍḍhamāsaṁ uddesaṁ āgacchati. Tattha sabbeh'eva samaggehi sammodamānehi avivadamānehi sikkhitabban'ti.

Vitthāruddeso pañcamo. [19]

Bhikkhupātimokkhaṁ niṭṭhitaṁ. [20]
