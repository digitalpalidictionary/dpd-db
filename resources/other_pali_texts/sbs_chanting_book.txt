Buddh'ādiāmisapūjā

Yo so Bhagavā arahaṃ sammāsambuddho
Svākkhāto yena bhagavatā dhammo
Supaṭipanno yassa bhagavato sāvakasaṅgho
Tam'mayaṃ bhagavantaṃ sadhammaṃ sasaṅghaṃ
Imehi sakkārehi yath'ārahaṃ āropitehi abhipūjayāma
Sādhu no bhante bhagavā suciraparinibbuto'pi
Pacchimājanat'ānukampamānasā
Ime sakkāre duggatapaṇṇākārabhūte paṭiggaṇhātu
Amhākaṃ dīgharattaṃ hitāya sukhāya
Arahaṃ Sammāsambuddho bhagavā
Buddhaṃ bhagavantaṃ abhivādemi
Svākkhāto Bhagavatā dhammo
Dhammaṃ namassāmi
Supaṭipanno Bhagavato sāvakasaṅgho
Saṅghaṃ namāmi

Pubbabhāganamakāra
Handa mayaṃ buddhassa bhagavato pubbabhāganamakāraṃ
karomase
Namo tassa bhagavato arahato sammāsambuddhassa

Buddh'ābhitthuti
Handa mayaṃ buddh'ābhitthutiṃ karomase 

Yo so tathāgato arahaṃ sammāsambuddho Vijjācaraṇasampanno Sugato Lokavidū Anuttaro purisadammasārathi Satthā devamanussānaṃ Buddho bhagavā
Yo imaṃ lokaṃ sadevakaṃ samārakaṃ sabrahmakaṃ Sassamaṇabrāhmaṇiṃ pajaṃ sadevamanussaṃ sayaṃ abhiññā sacchikatvā pavedesi Yo dhammaṃ desesi ādikalyāṇaṃ majjhekalyāṇaṃ pariyosānakalyāṇaṃ Sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ pakāsesi
Tam'ahaṃ bhagavantaṃ abhipūjayāmi tam'ahaṃ bhagavantaṃ sirasā namāmi

Dhamm'ābhitthuti
Handa mayaṃ dhamm'ābhitthutiṃ karomase 

Yo so svākkhāto bhagavatā dhammo Sandiṭṭhiko Akāliko Ehipassiko Opanayiko Paccattaṃ veditabbo viññūhi
Tam'ahaṃ dhammaṃ abhipūjayāmi tam'ahaṃ dhammaṃ sirasā namāmi

Saṅgh'ābhitthuti
Handa mayaṃ saṅgh'ābhitthutiṃ karomase 

Yo so supaṭipanno bhagavato sāvakasaṅgho Ujupaṭipanno bhagavato sāvakasaṅgho Ñāyapaṭipanno bhagavato sāvakasaṅgho Sāmīcipaṭipanno bhagavato sāvakasaṅgho Yad'idaṃ cattāri purisayugāni aṭṭha purisapuggalā Esa bhagavato sāvakasaṅgho Āhuneyyo Pāhuneyyo Dakkhiṇeyyo Añjalikaraṇīyo Anuttaraṃ puññakkhettaṃ lokassa
Tam'ahaṃ saṅghaṃ abhipūjayāmi tam'ahaṃ saṅghaṃ sirasā namāmi

Ratanattayapaṇāma
Handa mayaṃ ratanattayapaṇāmagāthāyo c'eva saṃvegaparikittanapāṭhañ'ca bhaṇāmase 

Buddho susuddho karuṇāmah'aṇṇavo Yo'ccantasuddhabbarañāṇalocano Lokassa pāp'ūpakilesaghātako
Vandāmi buddhaṃ aham'ādarena taṃ
Dhammo padīpo viya tassa satthuno
Yo maggapāk'āmatabhedabhinnakoLok'uttaro yo ca tad'atthadīpano
Vandāmi dhammaṃ aham'ādarena taṃ
Saṅgho sukhett'ābhyatikhettasaññito
Yo diṭṭhasanto sugat'ānubodhako Lolappahīno ariyo sumedhaso
Vandāmi saṅghaṃ aham'ādarena taṃ
Icc'evam'ekant'abhipūjaneyyakaṃ vatthuttayaṃ vandayat'ābhisaṅkhataṃ Puññaṃ mayā yaṃ mama sabb'upaddavā Mā hontu ve tassa pabhāvasiddhiyā
Idha tathāgato loke uppanno arahaṃ sammāsambuddho
Dhammo ca desito niyyāniko upasamiko parinibbāniko sambodhagāmī sugatappavedito
Mayan'taṃ dhammaṃ sutvā evaṃ jānāma
Jāti'pi dukkhā Jarā'pi dukkhā Maraṇam'pi dukkhaṃ Sokaparidevadukkhadomanass'upāyāsā'pi dukkhā Appiyehi sampayogo dukkho Piyehi vippayogo dukkho Yam'p'icchaṃ na labhati tam'pi dukkhaṃ Saṅkhittena pañc'upādānakkhandhā dukkhā
Seyyath'īdaṃ Rūp'ūpādānakkhandho Vedan'ūpādānakkhandho Saññ'ūpādānakkhandho Saṅkhār'ūpādānakkhandhoViññāṇ'ūpādānakkhandho
Yesaṃ pariññāya Dharamāno so bhagavā Evaṃ bahulaṃ sāvake vineti
Evaṃ bhāgā ca pan'assa bhagavato sāvakesu anusāsanī bahulā pavattati
Rūpaṃ aniccaṃ Vedanā aniccā Saññā aniccā Saṅkhārā aniccā Viññāṇaṃ aniccaṃ 
Rūpaṃ anattā Vedanā anattā Saññā anattā Saṅkhārā anattā Viññāṇaṃ anattā
Sabbe saṅkhārā aniccā Sabbe dhammā anattā'ti
Te mayaṃ otiṇṇ'āmha jātiyā jarāmaraṇena Sokehi paridevehi dukkhehi domanassehi upāyāsehi Dukkh'otiṇṇā dukkhaparetā
App'evanām'imassa kevalassa dukkhakkhandhassa antakiriyā paññāyethā'ti
Ciraparinibbutam'pi taṃ bhagavantaṃ uddissa arahantaṃ sammāsambuddhaṃ
Saddhā agārasmā anagāriyaṃ pabbajitā Tasmiṃ bhagavati brahmacariyaṃ carāma Bhikkhūnaṃ sikkhāsājīvasamāpannā
Taṃ no brahmacariyaṃ imassa kevalassa dukkhakkhandhassa antakiriyāya saṃvattatu

Pacchimavandanā

Arahaṃ Sammāsambuddho bhagavā
Buddhaṃ bhagavantaṃ abhivādemi
Svākkhāto Bhagavatā dhammo
Dhammaṃ namassāmi
Supaṭipanno Bhagavato sāvakasaṅgho
Saṅghaṃ namāmi

Buddhapaṭhamabhāsita
Handa mayaṃ buddhapaṭhamabhāsitagāthāyo bhaṇāmase 

Anekajātisaṃsāraṃ, Sandhāvissaṃ anibbisaṃ 
Gahakāraṃ gavesanto, Dukkhā jāti punappunaṃ
Gahakāraka diṭṭho'si, Puna gehaṃ na kāhasi 
Sabbā te phāsukā bhaggā, Gahakūṭaṃ visaṅkhataṃ 
Visaṅkhāragataṃ cittaṃ, Taṇhānaṃ khayam'ajjhagā

Dhammagārava
Handa mayaṃ dhammagārav'ādigāthāyo bhaṇāmase 

Ye ca atītā sambuddhā, Ye ca buddhā anāgatā 
Yo c'eta'r'ahi sambuddho, Bahunnaṃ sokanāsano
Sabbe saddhammagaruno, Vihariṃsu viharanti ca 
Atho'pi viharissanti, Esā buddhāna dhammatā
Tasmā hi attakāmena, Mahattam'abhikaṅkhatā 
Saddhammo garukātabbo, Saraṃ buddhāna'sāsanaṃ
Na hi dhammo adhammo ca, Ubho samavipākino 
Adhammo nirayaṃ neti, Dhammo pāpeti suggatiṃ 
Dhammo have rakkhati dhammacāriṃ 
Dhammo suciṇṇo sukham'āvahāti 
Es'ānisaṃso dhamme suciṇṇe 
Na duggatiṃ gacchati dhammacārī 

Khem'ākhemasaraṇagamana
Handa mayaṃ khem'ākhemasaraṇagamanaparidīpikāgāthāyo bhaṇāmase 

Bahuṃ ve saraṇaṃ yanti, Pabbatāni vanāni ca 
Ārāmarukkhacetyāni, Manussā bhayatajjitā
N'etaṃ kho saraṇaṃ khemaṃ, N'etaṃ saraṇam'uttamaṃ 
N'etaṃ saraṇam'āgamma, Sabbadukkhā pamuccati 
Yo ca buddhañ'ca dhammañ'ca, Saṅghañ'ca saraṇaṃ gato 
Cattāri ariyasaccāni, Sammappaññāya passati
Dukkhaṃ dukkhasamuppādaṃ, Dukkhassa ca atikkamaṃ
Ariyañ'c'aṭṭh'aṅgikaṃ maggaṃ, Dukkh'ūpasamagāminaṃ
Etaṃ kho saraṇaṃ khemaṃ, Etaṃ saraṇam'uttamaṃ 
Etaṃ saraṇam'āgamma, Sabbadukkhā pamuccatī'ti.

Ovādapāṭimokkhagāthā
Handa mayaṃ ovādapāṭimokkhagāthāyo bhaṇāmase 

Sabbapāpassa akaraṇaṃ Kusalass'ūpasampadā
Sacittapariyodapanaṃ Etaṃ buddhāna'sāsanaṃ
Khantī paramaṃ tapo tītikkhā Nibbānaṃ paramaṃ vadanti buddhā
Na hi pabbajito par'ūpaghātī Samaṇo hoti paraṃ viheṭhayanto
Anūpavādo anūpaghāto Pāṭimokkhe ca saṃvaro
Mattaññutā ca bhattasmiṃ Pantañ'ca sayan'āsanaṃ
Adhicitte ca āyogo Etaṃ buddhāna'sāsanaṃ

Tilakkhaṇā
Handa mayaṃ tilakkhaṇ'ādigāthāyo bhaṇāmase 

Sabbe saṅkhārā aniccā'ti, Yadā paññāya passati 
Atha nibbindati dukkhe, Esa maggo visuddhiyā
Sabbe saṅkhārā dukkhā'ti, Yadā paññāya passati 
Atha nibbindati dukkhe, Esa maggo visuddhiyā
Sabbe dhammā anattā'ti, Yadā paññāya passati 
Atha nibbindati dukkhe, Esa maggo visuddhiyā 
Appakā te manussesu, Ye janā pāragāmino 
Ath'āyaṃ itarā pajā, Tīram'ev'ānudhāvati
Ye ca kho samma'd'akkhāte, Dhamme dhamm'ānuvattino 
Te janā pāram'essanti, Maccudheyyaṃ suduttaraṃ
Kaṇhaṃ dhammaṃ vippahāya, Sukkaṃ bhāvetha paṇḍito 
Okā anokam'āgamma, Viveke yattha dūramaṃ 
Tatr'ābhiratim'iccheyya, Hitvā kāme akiñcano 

Bhārā
Handa mayaṃ bhārasuttagāthāyo bhaṇāmase 

Bhārā have pañcakkhandhā, Bhārahāro ca puggalo 
Bhār'ādānaṃ dukkhaṃ loke, Bhāranikkhepanaṃ sukhaṃ 
Nikkhipitvā garuṃ bhāraṃ, Aññaṃ bhāraṃ anādiya 
Samūlaṃ taṇhaṃ abbuyha, Nicchāto parinibbuto

Raṭṭhapālatheragāthā
Handa mayaṃ raṭṭhapālattheragāthāyo bhaṇāmase 

Passa cittakataṃ bimbaṃ, Arukāyaṃ samussitaṃ 
Āturaṃ bahusaṅkappaṃ, Yassa n'atthi dhuvaṃ ṭhiti
Passa cittakataṃ rūpaṃ, Maṇinā kuṇḍalena ca 
Aṭṭhiṃ tacena onaddhaṃ, Saha vatthehi sobhati
Alattakakatā pādā, Mukhaṃ cuṇṇakamakkhitaṃ 
Alaṃ bālassa mohāya, No ca pāragavesino
Aṭṭhapadakatā kesā, Nettā añjanamakkhitā 
Alaṃ bālassa mohāya, No ca pāragavesino
Añjanī'va navā cittā, Pūtikāyo alaṅ'kato 
Alaṃ bālassa mohāya, No ca pāragavesino
Passāmi loke sadhane manusse Laddhāna vittaṃ na dadanti mohā 
Luddhā dhanaṃ sannicayaṃ karonti Bhiyyo'va kāme abhipatthayanti
Rājā ca aññe ca bahū manussā Avītataṇhā maraṇaṃ upenti 
Ūnā'va hutvāna jahanti dehaṃ Kāmehi lokamhi na h'atthi titti
Na dīgham'āyuṃ labhate dhanena Na c'āpi vittena jaraṃ vihanti 
Appaṃ h'idaṃ jīvitam'āhu dhīrā Asassataṃ vippariṇāmadhammaṃ
Tasmā hi paññā'va dhanena seyyā Yāya vosānam'idh'ādhigacchati 
Abyositattā hi bhav'ābhavesu Pāpāni kammāni karoti mohā
Kāmā hi citrā madhurā manoramā Virūparūpena mathenti cittaṃ 
Ādīnavaṃ kāmaguṇesu disvā Tasmā ahaṃ pabbajito'mhi rāja
Dumapphalānī'va patanti māṇavā Daharā ca vuḍḍhā ca sarīrabhedā 
Etam'pi disvā pabbajito'mhi rāja Apaṇṇakaṃ sāmaññam'eva seyyo 

Pārāpariyatheragāthā
Handa mayaṃ pārāpariyattheragāthāyo bhaṇāmase 

Aññathā lokanāthamhi, Tiṭṭhante puris'uttame 
Iriyaṃ āsi bhikkhūnaṃ, Aññathā dāni dissati
Sītavātaparittāṇaṃ, Hirikopīnachādanaṃ 
Matt'aṭṭhiyaṃ abhuñjiṃsu, Santuṭṭhā itar'ītare
Paṇītaṃ yadi vā lūkhaṃ, Appaṃ vā yadi vā bahuṃ 
Yāpan'atthaṃ abhuñjiṃsu, Agiddhā n'ādhimucchitā
Jīvitānaṃ parikkhāre, Bhesajje atha paccaye 
Na bāḷhaṃ ussukā āsuṃ, Yathā te āsavakkhaye
Araññe rukkhamūlesu, Kandarāsu guhāsu ca 
Vivekam'anubrūhantā, Vihaṃsu tap'parāyaṇā
Nīcā niviṭṭhā subharā, Mudū atthaddhamānasā 
Abyāsekā amukharā, Atthacintā vas'ānugā
Tato pāsādikaṃ āsi, Gataṃ bhuttaṃ nisevitaṃ 
Siniddhā teladhārā'va, Ahosi iriyāpatho
Yathā kaṇṭakaṭṭhānamhi, Careyya anupāhano 
Satiṃ upaṭṭhapetvāna, Evaṃ gāme munī care
Saritvā pubbake yogī, Tesaṃ vattam'anussaraṃ 
Kiñ'c'āpi pacchimo kālo, Phuseyya amataṃ padaṃ

Tāyanagāthā
Handa mayaṃ tāyanagāthāyo bhaṇāmase

Chinda sotaṃ parakkamma, Kāme panūda brāhmaṇa 
Nappahāya muni kāme, Nekattam'upapajjati 
Kayirā ce kayirāth'enaṃ, Daḷham'enaṃ parakkame 
Sithilo hi paribbājo, Bhiyyo ākirate rajaṃ 
Akataṃ dukkaṭaṃ seyyo, Pacchā tappati dukkaṭaṃ 
Katañ'ca sukataṃ seyyo, Yaṃ katvā n'ānutappati
Kuso yathā duggahito, Hattham'ev'ānukantati 
Sāmaññaṃ dupparāmaṭṭhaṃ, Nirayāy'ūpakaḍḍhati
Yaṃ'kiñci sithilaṃ kammaṃ, Saṅkiliṭṭhañ'ca yaṃ vataṃ 
Saṅkassaraṃ brahmacariyaṃ, Na taṃ hoti mahapphalan'ti

Pakiṇṇakagāthā
Handa mayaṃ pakiṇṇakagāthāyo bhaṇāmase 

Attadīpā bhikkhave viharatha attasaraṇā anaññasaraṇā 
Dhammadīpā dhammasaraṇā anaññasaraṇā
Appassut'āyaṃ puriso, Balibaddo'va jīrati 
Maṃsāni tassa vaḍḍhanti, Paññā tassa na vaḍḍhati
Uyyuñjanti satīmanto, Na nikete ramanti te 
Haṃsā'va pallalaṃ hitvā, Okam'okaṃ jahanti te
Yaṃ pubbe taṃ visosehi, Pacchā te sugat'ānugo kiñcanaṃ 
Majjhe ce no gahessasi, Upasanto carissasi 
Uṭṭhahatha nisīdatha, Ko attho supitena vo 
Āturānañ'hi kā niddā, Sallaviddhāna ruppataṃ
Uṭṭhahatha nisīdatha, Daḷhaṃ sikkhatha santiyā 
Mā vo pamatte viññāya, Maccurājā amohayittha vas'ānuge
Yāya devā manussā ca, Sitā tiṭṭhanti atthikā 
Tarath'etaṃ visattikaṃ, Khaṇo vo mā upaccagā 
Khaṇ'ātītā hi socanti, Nirayamhi samappitā
Pamādo rajo pamādo, Pamād'ānupatito rajo 
Appamādena vijjāya, Abbahe sallam'attano'ti
Piyato jāyatī soko, Piyato jāyatī bhayaṃ 
Piyato vippamuttassa, N'atthi soko kuto bhayaṃ
Tiṭṭhat'eva nibbānaṃ Tiṭṭhati nibbānagāmī maggo Magg'akkhāyī tathāgato
Tumhehi kiccam'ātappaṃ
Yaṃ bhikkhave satthārā karaṇīyaṃ sāvakānaṃ Hitesinā anukampakena anukampaṃ upādāya Kataṃ vo taṃ mayā 
Etāni bhikkhave rukkhamūlāni Etāni suññ'āgārāni 
Jhāyatha bhikkhave mā pamādattha
Mā pacchā vippaṭisārino ahuvattha
Ayaṃ vo amhākaṃ anusāsanī'ti

Bhadd'ekaratta
Handa mayaṃ bhadd'ekarattagāthāyo bhaṇāmase 

Atītaṃ n'ānvāgameyya, Nappaṭikaṅkhe anāgataṃ 
Yad'atītam'pahīnan'taṃ, Appattañ'ca anāgataṃ
Paccuppannañ'ca yo dhammaṃ, Tattha tattha vipassati 
Asaṃhiraṃ asaṅkuppaṃ, Taṃ viddhām'anubrūhaye 
Ajj'eva kiccam'ātappaṃ, Ko jaññā maraṇaṃ suve 
Na hi no saṅgaran'tena, Mahāsenena maccunā
Evaṃ vihārim'ātāpiṃ, Ahorattam'atanditaṃ 
Taṃ ve bhadd'ekaratto'ti, Santo ācikkhate muni

Dhammacakkappavattana
Handa mayaṃ dhammacakkappavattanasuttapāṭhaṃ bhaṇāmase 

Dve'me bhikkhave antā Pabbajitena na sevitabbā
Yo c'āyaṃ kāmesu kāmasukh'allik'ānuyogo Hīno Gammo Pothujjaniko Anariyo Anatthasañhito
Yo c'āyaṃ attakilamath'ānuyogo Dukkho Anariyo Anatthasañhito
Ete te bhikkhave ubho ante anupagamma majjhimā paṭipadā tathāgatena abhisambuddhā Cakkhukaraṇī Ñāṇakaraṇī Upasamāya Abhiññāya Sambodhāya Nibbānāya saṃvattati
Katamā ca sā bhikkhave majjhimā paṭipadā
Ayam'eva ariyo aṭṭh'aṅgiko maggo
Seyyath'īdaṃ Sammādiṭṭhi Sammāsaṅkappo Sammāvācā Sammākammanto Sammāājīvo Sammāvāyāmo Sammāsati Sammāsamādhi
Ayaṃ kho sā bhikkhave majjhimā paṭipadā tathāgatena abhisambuddhā Cakkhukaraṇī Ñāṇakaraṇī Upasamāya Abhiññāya Sambodhāya Nibbānāya saṃvattati
Idaṃ kho pana bhikkhave dukkhaṃ ariyasaccaṃ
Jāti'pi dukkhā Jarā'pi dukkhā Byādhi'pi dukkho Maraṇam'pi dukkhaṃ Sokaparidevadukkhadomanass'upāyāsā'pi dukkhā Appiyehi sampayogo dukkho Piyehi vippayogo dukkho Yam'p'icchaṃ na labhati tam'pi dukkhaṃ Saṅkhittena pañc'upādānakkhandhā dukkhā
Idaṃ kho pana bhikkhave dukkhasamudayo ariyasaccaṃ
Y'āyaṃ taṇhā Ponobbhavikā Nandirāgasahagatā Tatratatr'ābhinandinī
Seyyath'īdaṃ Kāmataṇhā Bhavataṇhā Vibhavataṇhā
Idaṃ kho pana bhikkhave dukkhanirodho ariyasaccaṃ
Yo tassā'y'eva taṇhāya asesavirāganirodho Cāgo Paṭinissaggo Mutti Anālayo
Idaṃ kho pana bhikkhave dukkhanirodhagāminīpaṭipadā ariyasaccaṃ
Ayam'eva ariyo aṭṭh'aṅgiko maggo
Seyyath'īdaṃ Sammādiṭṭhi Sammāsaṅkappo Sammāvācā Sammākammanto Sammāājīvo Sammāvāyāmo Sammāsati Sammāsamādhi
Idaṃ dukkhaṃ ariyasaccan'ti me bhikkhave Pubbe ananussutesu dhammesu Cakkhuṃ udapādi Ñāṇaṃ udapādi Paññā udapādi Vijjā udapādi Āloko udapādi
Taṃ kho pan'idaṃ dukkhaṃ ariyasaccaṃ pariññeyyan'ti
Taṃ kho pan'idaṃ dukkhaṃ ariyasaccaṃ pariññātan'ti
Idaṃ dukkhasamudayo ariyasaccan'ti me bhikkhave Pubbe ananussutesu dhammesu Cakkhuṃ udapādi Ñāṇaṃ udapādi Paññā udapādi Vijjā udapādi Āloko udapādi
Taṃ kho pan'idaṃ dukkhasamudayo ariyasaccaṃ pahātabban'ti
Taṃ kho pan'idaṃ dukkhasamudayo ariyasaccaṃ pahīnan'ti
Idaṃ dukkhanirodho ariyasaccan'ti me bhikkhave Pubbe ananussutesu dhammesu Cakkhuṃ udapādi Ñāṇaṃ udapādi Paññā udapādi Vijjā udapādi Āloko udapādi 
Taṃ kho pan'idaṃ dukkhanirodho ariyasaccaṃ sacchikātabban'ti
Taṃ kho pan'idaṃ dukkhanirodho ariyasaccaṃ sacchikatan'ti
Idaṃ dukkhanirodhagāminīpaṭipadā ariyasaccan'ti me bhikkhave Pubbe ananussutesu dhammesu Cakkhuṃ udapādi Ñāṇaṃ udapādi Paññā udapādi Vijjā udapādi Āloko udapādi
Taṃ kho pan'idaṃ dukkhanirodhagāminīpaṭipadā ariyasaccaṃ bhāvetabban'ti
Taṃ kho pan'idaṃ dukkhanirodhagāminīpaṭipadā ariyasaccaṃ bhāvitan'ti
Yāvakīvañ'ca me bhikkhave imesu catūsu ariyasaccesu Evaṃ tiparivaṭṭaṃ dvādas'ākāraṃ yathābhūtaṃ ñāṇadassanaṃ na suvisuddhaṃ ahosi N'eva tāv'āhaṃ bhikkhave sadevake loke samārake sabrahmake Sassamaṇabrāhmaṇiyā pajāya sadevamanussāyaAnuttaraṃ sammāsambodhiṃ abhisambuddho paccaññāsiṃ
Yato ca kho me bhikkhave imesu catūsu ariyasaccesu Evaṃ tiparivaṭṭaṃ dvādas'ākāraṃ yathābhūtaṃ ñāṇadassanaṃ suvisuddhaṃ ahosi Ath'āhaṃ bhikkhave sadevake loke samārake sabrahmake Sassamaṇabrāhmaṇiyā pajāya sadevamanussāya Anuttaraṃ sammāsambodhiṃ abhisambuddho paccaññāsiṃ
Ñāṇañ'ca pana me dassanaṃ udapādi Akuppā me vimutti Ayam'antimā jāti N'atthidāni punabbhavo'ti

Anupubbasikkhā
Handa mayaṃ anupubbasikkhapāṭhaṃ bhaṇāmase 

Taṃ dhammaṃ suṇāti gahapati vā gahapatiputto vā aññatarasmiṃ vā kule paccājāto. So taṃ dhammaṃ sutvā tathāgate saddhaṃ paṭilabhati. So tena saddhāpaṭilābhena samannāgato iti paṭisañcikkhati: sambādho ghar'āvāso rajopatho abbhokāso pabbajjā. Na'y'idaṃ sukaraṃ agāraṃ ajjhāvasatā ek'antaparipuṇṇaṃ ek'antaparisuddhaṃ sankhalikhitaṃ brahmacariyaṃ carituṃ. Yan'nūn'āhaṃ kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajeyyan'ti. So aparena samayena appaṃ vā bhogakkhandhaṃ pahāya mahantaṃ vā bhogakkhandhaṃ pahāya appaṃ vā ñātiparivaṭṭaṃ pahāya mahantaṃ vā ñātiparivaṭṭaṃ pahāya kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajati.
Sakkā nu kho bho gotama imasmim'pi dhammavinaye evam'eva anupubbasikkhā anupubbakiriyā anupubbapaṭipadā paññapetun'ti?
Sakkā imasmim'pi dhammavinaye anupubbasikkhā anupubbakiriyā anupubbapaṭipadā paññapetuṃ. Tathāgato purisadammaṃ labhitvā paṭhamaṃ evaṃ vineti: ehi tvaṃ bhikkhu sīlavā hohi pātimokkhasaṃvarasaṃvuto viharāhi ācāragocarasampanno aṇumattesu vajjesu bhayadassāvī samādāya sikkhassu sikkhāpadesū'ti.
So evaṃ pabbajito samāno bhikkhūnaṃ sikkhāsājīvasamāpanno pāṇ'ātipātaṃ pahāya pāṇ'ātipātā paṭivirato hoti, nihitadaṇḍo nihitasattho lajjī day'āpanno sabbapāṇabhūtahit'ānukampī viharati. Adinn'ādānaṃ pahāya adinn'ādānā paṭivirato hoti, dinn'ādāyī dinnapāṭikaṅkhī athenena sucibhūtena attanā viharati. Abrahmacariyaṃ pahāya brahmacārī hoti ārācārī virato methunā gāmadhammā.
Musāvādaṃ pahāya musāvādā paṭivirato hoti, saccavādī saccasandho theto paccayiko avisaṃvādako lokassa. Pisuṇaṃ vācaṃ pahāya pisuṇāya vācāya paṭivirato hoti, ito sutvā na amutra akkhātā imesaṃ bhedāya, amutra vā sutvā na imesaṃ akkhātā amūsaṃ bhedāya—iti bhinnānaṃ vā sandhātā sahitānaṃ vā anuppadātā samagg'ārāmo samaggarato samagganandī samaggakaraṇiṃ vācaṃ bhāsitā hoti. Pharusaṃ vācaṃ pahāya pharusāya vācāya paṭivirato hoti, yā sā vācā n'elā kaṇṇasukhā pemanīyā hadayaṅ'gamā porī bahujanakantā bahujanamanāpā tathārūpiṃ vācaṃ bhāsitā hoti. Samphappalāpaṃ pahāya samphappalāpā paṭivirato hoti, kālavādī bhūtavādī atthavādī dhammavādī vinayavādī nidhānavatiṃ vācaṃ bhāsitā kālena sāpadesaṃ pariyantavatiṃ atthasaṃhitaṃ.
So bījagāmabhūtagāmasamārambhā paṭivirato hoti, ekabhattiko hoti ratt'ūparato virato vikālabhojanā, naccagītavāditavisūkadassanā paṭivirato hoti, mālā­gandhavilepana­dhāraṇa­maṇḍana­vibhūsanaṭṭhānā paṭivirato hoti, uccāsayanamahāsayanā paṭivirato hoti, jātarūparajatapaṭiggahaṇā paṭivirato hoti, āmakadhaññapaṭiggahaṇā paṭivirato hoti, āmakamaṃsapaṭiggahaṇā paṭivirato hoti, itthikumārikapaṭiggahaṇā paṭivirato hoti, dāsidāsapaṭiggahaṇā paṭivirato hoti, aj'eḷakapaṭiggahaṇā paṭivirato hoti, kukkuṭasūkarapaṭiggahaṇā paṭivirato hoti, hatthigav'assavaḷavapaṭiggahaṇā paṭivirato hoti, khettavatthupaṭiggahaṇā paṭivirato hoti. dūteyyapahiṇagaman'ānuyogā paṭivirato hoti, kayavikkayā paṭivirato hoti, tulākūṭakaṃsakūṭamānakūṭā paṭivirato hoti, ukkoṭanavañcananikatisāciyogā paṭivirato hoti, chedana­vadhabandhana­viparāmosaālopasahasākārā paṭivirato hoti.
So santuṭṭho hoti kāyaparihārikena cīvarena kucchiparihārikena piṇḍapātena. So yena yen'eva pakkamati samādāy'eva pakkamati. Seyyathā'pi nāma pakkhī sakuṇo yena yen'eva ḍeti sapattabhāro'va ḍeti, evam'eva bhikkhu santuṭṭho hoti kāyaparihārikena cīvarena kucchiparihārikena piṇḍapātena. So yena yen'eva pakkamati samādāy'eva pakkamati. So iminā ariyena sīlakkhandhena samannāgato ajjhattaṃ anavajjasukhaṃ paṭisaṃvedeti.
Tam'enaṃ tathāgato uttariṃ vineti: ehi tvaṃ bhikkhu indriyesu guttadvāro hohi, cakkhunā rūpaṃ disvā mā nimittaggāhī hohi m'ānubyañjanaggāhī. Yatv'ādhikaraṇam'enaṃ cakkhu'ndriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjāhi, rakkhāhi cakkhu'ndriyaṃ cakkhu'ndriye saṃvaraṃ āpajjāhi. Sotena saddaṃ sutvā. Ghānena gandhaṃ ghāyitvā. Jivhāya rasaṃ sāyitvā. Kāyena phoṭṭhabbaṃ phusitvā. Manasā dhammaṃ viññāya mā nimittaggāhī hohi m'ānubyañjanaggāhī. Yatv'ādhikaraṇam'enaṃ man'indriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjāhi, rakkhāhi man'indriyaṃ man'indriye saṃvaraṃ āpajjāhī'ti.
Ehi tvaṃ bhikkhu bhojane mattaññū hohi. Paṭisaṅkhā yoniso āhāraṃ āhāreyyāsi—n'eva davāya na madāya na maṇḍanāya na vibhūsanāya yāva'd'eva imassa kāyassa ṭhitiyā yāpanāya vihiṃs'ūparatiyā brahmacariy'ānuggahāya—iti purāṇañ'ca vedanaṃ paṭihaṅkhāmi navañ'ca vedanaṃ na uppādessāmi yātrā ca me bhavissati anavajjatā ca phāsuvihāro cā'ti.
Ehi tvaṃ bhikkhu jāgariyaṃ anuyutto viharāhi, divasaṃ caṅkamena nisajjāya āvaraṇīyehi dhammehi cittaṃ parisodhehi, rattiyā paṭhamaṃ yāmaṃ caṅkamena nisajjāya āvaraṇīyehi dhammehi cittaṃ parisodhehi, rattiyā majjhimaṃ yāmaṃ dakkhiṇena passena sīhaseyyaṃ kappeyyāsi pāde pādaṃ accādhāya sato sampajāno uṭṭhānasaññaṃ manasikaritvā, rattiyā pacchimaṃ yāmaṃ paccuṭṭhāya caṅkamena nisajjāya āvaraṇīyehi dhammehi cittaṃ parisodhehī'ti.
Ehi tvaṃ bhikkhu satisampajaññena samannāgato hohi, abhikkante paṭikkante sampajānakārī, ālokite vilokite sampajānakārī, samiñjite pasārite sampajānakārī, saṅghāṭipattacīvaradhāraṇe sampajānakārī, asite pīte khāyite sāyite sampajānakārī, uccārapassāvakamme sampajānakārī, gate ṭhite nisinne sutte jāgarite bhāsite tuṇhībhāve sampajānakārī'ti.
Ehi tvaṃ bhikkhu vivittaṃ sen'āsanaṃ bhajāhi araññaṃ rukkhamūlaṃ pabbataṃ kandaraṃ giriguhaṃ susānaṃ vanapatthaṃ abbhokāsaṃ palālapuñjan'ti.
So pacchābhattaṃ piṇḍapātapaṭikkanto nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. So abhijjhaṃ loke pahāya vigat'ābhijjhena cetasā viharati abhijjhāya cittaṃ parisodheti, byāpādapadosaṃ pahāya abyāpannacitto viharati sabbapāṇabhūtahit'ānukampī byāpādapadosā cittaṃ parisodheti, thinamiddhaṃ pahāya vigatathinamiddho viharati ālokasaññī sato sampajāno thinamiddhā cittaṃ parisodheti, uddhaccakukkuccaṃ pahāya anuddhato viharati ajjhattaṃ vūpasantacitto uddhaccakukkuccā cittaṃ parisodheti, vicikicchaṃ pahāya tiṇṇavicikiccho viharati akathaṃkathī kusalesu dhammesu vicikicchāya cittaṃ parisodheti.
Bhikkhu yathā iṇaṃ yathā rogaṃ yathā bandhan'āgāraṃ yathā dāsabyaṃ yathā kantār'addhānamaggaṃ ime pañca nīvaraṇe appahīne attani samanupassati. Seyyathā'pi bhikkhave āṇaṇyaṃ yathā ārogyaṃ yathā bandhanāmokkhaṃ yathā bhujissaṃ yathā khemantabhūmiṃ evam'eva bhikkhu ime pañca nīvaraṇe pahīne attani samanupassati. So tatonidānaṃ labhetha pāmojjaṃ adhigaccheyya somanassaṃ.
So ime pañca nīvaraṇe pahāya cetaso upakkilese paññāya dubbalīkaraṇe paṭhamaṃ jhānaṃ dutiyaṃ jhānaṃ tatiyaṃ jhānaṃ catutthaṃ jhānaṃ upasampajja viharati.
So evaṃ samāhite citte parisuddhe pariyodāte anaṅgaṇe vigat'ūpakkilese mudubhūte kammaniye ṭhite āneñjappatte pubbenivās'ānussatiñāṇāya sattānaṃ cut'ūpapātañāṇāya āsavānaṃ khayañāṇāya cittaṃ abhininnāmeti.
So idaṃ dukkhan'ti yathābhūtaṃ pajānāti, ayaṃ dukkhasamudayo'ti yathābhūtaṃ pajānāti, ayaṃ dukkhanirodho'ti yathābhūtaṃ pajānāti, ayaṃ dukkhanirodhagāminī paṭipadā'ti yathābhūtaṃ pajānāti. Ime āsavā'ti yathābhūtaṃ pajānāti, ayaṃ āsavasamudayo'ti yathābhūtaṃ pajānāti, ayaṃ āsavanirodho'ti yathābhūtaṃ pajānāti, ayaṃ āsavanirodhagāminī paṭipadā'ti yathābhūtaṃ pajānāti.
Tassa evaṃ jānato evaṃ passato kām'āsavā'pi cittaṃ vimuccati bhav'āsavā'pi cittaṃ vimuccati avijj'āsavā'pi cittaṃ vimuccati. Vimuttasmiṃ vimuttam'iti ñāṇaṃ hoti: khīṇā jāti vusitaṃ brahmacariyaṃ kataṃ karaṇīyaṃ n'āparaṃ itthattāyā'ti pajānātī'ti.
Ye kho te bhikkhū sekkhā apattamānasā anuttaraṃ yogakkhemaṃ patthayamānā viharanti tesu me ayaṃ evarūpī anusāsanī hoti.

Bodhipakkihyadhammā
Handa mayaṃ bodhipakkhiyadhammapāṭhaṃ bhaṇāmase 

Bhikkhave ye te mayā dhammā abhiññā desitā Te vo sādhukaṃ uggahetvā Āsevitabbā bhāvetabbā bahulīkātabbā
Yatha'y'idaṃ brahmacariyaṃ addhaniyaṃ assa ciraṭṭhitikaṃ Tad'assa bahujanahitāya bahujanasukhāya Lok'ānukampāya Atthāya hitāya sukhāya devamanussānaṃ
Katame ca te bhikkhave dhammā mayā abhiññā desitā
Seyyath'īdaṃ Cattāro satipaṭṭhānā Cattāro sammappadhānā Cattāro iddhipādā Pañc'indriyāni Pañca balāni Satta bojjh'aṅgā Ariyo aṭṭh'aṅgiko maggo 

Sattasambojjh'aṅgā
Handa mayaṃ sattasambojjh'aṅgāpāṭhaṃ bhaṇāmase 
Satt'ime bhikkhave bojjh'aṅgā bhāvitā bahulīkatā Ariyā niyyānikā Nīyanti takkarassa sammā dukkhakkhayāya
Ye te bhikkhave bhikkhū Sīlasampannā Samādhisampannā Ñāṇasampannā Vimuttisampannā Vimuttiñāṇadassanasampannā
Dassanam'p'āhaṃ bhikkhave tesaṃ bhikkhūnaṃ bahukāraṃ vadāmi 
Savanam'p'āhaṃ 
Upasaṅkamanam'p'āhaṃ
Payirupāsanam'p'āhaṃ
Anussatim'p'āhaṃ
Anupabbajjam'p'āhaṃ
Taṃ kissa hetu
Tathārūpānaṃ bhikkhave bhikkhūnaṃ dhammaṃ sutvā Dvayena vūpakāsena vūpakaṭṭho viharati Kāyavūpakāsena ca cittavūpakāsena ca
So tathā vūpakaṭṭho viharanto Taṃ dhammaṃ anussarati anuvitakketi
So tathā sato viharanto Taṃ dhammaṃ paññāya pavicinati
Pavicarati parivīmaṃsam'āpajjati
Tassa taṃ dhammaṃ paññāya pavicinato
Pavicarato parivīmaṃsam'āpajjato
Āraddhaṃ hoti vīriyaṃ asallīnaṃ
Āraddhavīriyassa uppajjati pīti nirāmisā
Pītimanassa kāyo'pi passambhati
Cittam'pi passambhati
Passaddhakāyassa sukhino
Cittaṃ samādhiyati
So tathāsamāhitaṃ cittaṃ sādhukaṃ ajjhupekkhitā hoti
Ime kho bhikkhave satta bojjh'aṅgā'ti

Ariy'āṭṭh'aṅgikamagga
Handa mayaṃ ariy'aṭṭh'aṅgikamaggapāṭhaṃ bhaṇāmase 

Ayam'eva ariyo aṭṭh'aṅgiko maggo Seyyath'īdaṃ Sammādiṭṭhi Sammāsaṅkappo Sammāvācā Sammākammanto Sammāājīvo Sammāvāyāmo Sammāsati Sammāsamādhi
Katamā ca bhikkhave sammādiṭṭhi
Yaṃ kho bhikkhave dukkhe ñāṇaṃ Dukkhasamudaye ñāṇaṃ Dukkhanirodhe ñāṇaṃ Dukkhanirodhagāminiyā paṭipadāya ñāṇaṃ
Ayaṃ vuccati bhikkhave sammādiṭṭhi
Katamo ca bhikkhave sammāsaṅkappo
Nekkhammasaṅkappo
Abyāpādasaṅkappo
Avihiṃsāsaṅkappo
Ayaṃ vuccati bhikkhave sammāsaṅkappo
Katamā ca bhikkhave sammāvācā
Musāvādā veramaṇī
Pisuṇāya vācāya veramaṇī
Pharusāya vācāya veramaṇī
Samphappalāpā veramaṇī
Ayaṃ vuccati bhikkhave sammāvācā
Katamo ca bhikkhave sammākammanto
Pāṇ'ātipātā veramaṇī
Adinn'ādānā veramaṇī
Kāmesumicchācārā veramaṇī
Ayaṃ vuccati bhikkhave sammākammanto
Katamo ca bhikkhave sammāājīvo
Idha bhikkhave ariyasāvako Micchāājīvaṃ pahāya Sammāājīvena jīvitaṃ kappeti
Ayaṃ vuccati bhikkhave sammāājīvo
Katamo ca bhikkhave sammāvāyāmo
Idha bhikkhave bhikkhu Anuppannānaṃ pāpakānaṃ akusalānaṃ dhammānaṃ anuppādāya Candaṃ janeti Vāyamati Vīriyaṃ ārabhati Cittaṃ paggaṇhāti padahati
Uppannānaṃ pāpakānaṃ akusalānaṃ dhammānaṃ pahānāya Candaṃ janeti Vāyamati Vīriyaṃ ārabhati Cittaṃ paggaṇhāti padahati
Anuppannānaṃ kusalānaṃ dhammānaṃ uppādāya Candaṃ janeti Vāyamati Vīriyaṃ ārabhati Cittaṃ paggaṇhāti padahati Uppannānaṃ kusalānaṃ dhammānaṃ ṭhitiyā Asammosāya Bhiyyobhāvāya Vepullāya Bhāvanāya pāripūriyā Candaṃ janeti Vāyamati Vīriyaṃ ārabhati Cittaṃ paggaṇhāti padahati
Ayaṃ vuccati bhikkhave sammāvāyāmo
Katamā ca bhikkhave sammāsati
Idha bhikkhave bhikkhu kāye kāy'ānupassī viharati Ātāpī sampajāno satimā Vineyya loke abhijjhādomanassaṃ
Vedanāsu vedan'ānupassī viharati Ātāpī sampajāno satimā Vineyya loke abhijjhādomanassaṃ
Citte citt'ānupassī viharati Ātāpī sampajāno satimā Vineyya loke abhijjhādomanassaṃ
Dhammesu dhamm'ānupassī viharati Ātāpī sampajāno satimā Vineyya loke abhijjhādomanassaṃ
Ayaṃ vuccati bhikkhave sammāsati
Katamo ca bhikkhave sammāsamādhi
Idha bhikkhave bhikkhu Vivicc'eva kāmehi Vivicca akusalehi dhammehi Savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati
Vitakkavicārānaṃ vūpasamā Ajjhattaṃ sampasādanaṃ Cetaso ekodibhāvaṃ Avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati
Pītiyā ca virāgā Upekkhako ca viharati Sato ca sampajāno Sukhañ'ca kāyena paṭisaṃvedeti Yaṃ taṃ ariyā ācikkhanti Upekkhako satimā sukhavihārī'ti tatiyaṃ jhānaṃ upasampajja viharati
Sukhassa ca pahānā Dukkhassa ca pahānā Pubb'eva somanassa domanassānaṃ atthaṅ'gamā Adukkham'asukhaṃ upekkhāsatipārisuddhiṃ catutthaṃ jhānaṃ upasampajja viharati
Ayaṃ vuccati bhikkhave sammāsamādhi
Ayam'eva ariyo aṭṭh'aṅgiko maggo

Ānāpānassati
Handa mayaṃ ānāpānassatisuttapāṭhaṃ bhaṇāmase 

Ānāpānassati bhikkhave bhāvitā bahulīkatā Mahapphalā hoti mah'ānisaṃsā
Ānāpānassati bhikkhave bhāvitā bahulīkatā Cattāro satipaṭṭhāne paripūreti
Cattāro satipaṭṭhānā bhāvitā bahulīkatā Sattabojjh'aṅge paripūrenti
Sattabojjh'aṅgā bhāvitā bahulīkatā Vijjāvimuttiṃ paripūrenti
Kathaṃ bhāvitā ca bhikkhave ānāpānassati kathaṃ bahulīkatā Mahapphalā hoti mah'ānisaṃsā
Idha bhikkhave bhikkhu Araññagato vā Rukkhamūlagato vā Suññ'āgāragato vā Nisīdati pallaṅkaṃ ābhujitvā Ujuṃ kāyaṃ paṇidhāya parimukhaṃ satiṃ upaṭṭhapetvā
So sato'va assasati sato'va passasati
Dīghaṃ vā assasanto dīghaṃ assasāmī'ti pajānāti
Dīghaṃ vā passasanto dīghaṃ passasāmī'ti pajānāti
Rassaṃ vā assasanto rassaṃ assasāmī'ti pajānāti
Rassaṃ vā passasanto rassaṃ passasāmī'ti pajānāti
Sabbakāyapaṭisaṃvedī assasissāmī'ti sikkhati
Sabbakāyapaṭisaṃvedī passasissāmī'ti sikkhati
Passambhayaṃ kāyasaṅkhāraṃ assasissāmī'ti sikkhati
Passambhayaṃ kāyasaṅkhāraṃ passasissāmī'ti sikkhati
Pītipaṭisaṃvedī assasissāmī'ti sikkhati
Pītipaṭisaṃvedī passasissāmī'ti sikkhati
Sukhapaṭisaṃvedī assasissāmī'ti sikkhati
Sukhapaṭisaṃvedī passasissāmī'ti sikkhati
Cittasaṅkhārapaṭisaṃvedī assasissāmī'ti sikkhati
Cittasaṅkhārapaṭisaṃvedī passasissāmī'ti sikkhati
Passambhayaṃ cittasaṅkhāraṃ assasissāmī'ti sikkhati
Passambhayaṃ cittasaṅkhāraṃ passasissāmī'ti sikkhati
Cittapaṭisaṃvedī assasissāmī'ti sikkhati
Cittapaṭisaṃvedī passasissāmī'ti sikkhati
Abhippamodayaṃ cittaṃ assasissāmī'ti sikkhati
Abhippamodayaṃ cittaṃ passasissāmī'ti sikkhati
Samādahaṃ cittaṃ assasissāmī'ti sikkhati
Samādahaṃ cittaṃ passasissāmī'ti sikkhati
Vimocayaṃ cittaṃ assasissāmī'ti sikkhati
Vimocayaṃ cittaṃ passasissāmī'ti sikkhati
Anicc'ānupassī assasissāmī'ti sikkhati
Anicc'ānupassī passasissāmī'ti sikkhati
Virāg'ānupassī assasissāmī'ti sikkhati
Virāg'ānupassī passasissāmī'ti sikkhati
Nirodh'ānupassī assasissāmī'ti sikkhati
Nirodh'ānupassī passasissāmī'ti sikkhati
Paṭinissagg'ānupassī assasissāmī'ti sikkhati
Paṭinissagg'ānupassī passasissāmī'ti sikkhati
Evaṃ bhāvitā kho bhikkhave ānāpānassati evaṃ bahulīkatā Mahapphalā hoti mah'ānisaṃsā

Paṭiccasamuppāda
Handa mayaṃ paṭiccasamuppādavibhaṅgaṃ bhaṇāmase 

Avijjāpaccayā saṅkhārā
Saṅkhārapaccayā viññāṇaṃ
Viññāṇapaccayā nāmarūpaṃ
Nāmarūpapaccayā saḷ'āyatanaṃ
Saḷ'āyatanapaccayā phasso
Phassapaccayā vedanā
Vedanāpaccayā taṇhā
Taṇhāpaccayā upādānaṃ
Upādānapaccayā bhavo
Bhavapaccayā jāti
Jātipaccayā jarāmaraṇaṃ sokaparidevadukkhadomanass'upāyāsā sambhavanti
Evam'etassa kevalassa dukkhakkhandhassa samudayo hoti
Tattha katamā avijjā
Dukkhe aññāṇaṃ dukkhasamudaye aññāṇaṃ dukkhanirodhe aññāṇaṃ dukkhanirodhagāminiyā paṭipadāya aññāṇaṃ
Ayaṃ vuccati avijjā
Tattha katame avijjāpaccayā saṅkhārā
Puññ'ābhisaṅkhāro apuññ'ābhisaṅkhāro āneñj'ābhisaṅkhāro
Kāyasaṅkhāro vacīsaṅkhāro cittasaṅkhāro
Tattha katamo puññ'ābhisaṅkhāro
Kusalā cetanā kām'āvacarā rūp'āvacarā dānamayā sīlamayā bhāvanāmayā
Ayaṃ vuccati puññ'ābhisaṅkhāro
Tattha katamo apuññ'ābhisaṅkhāro
Akusalā cetanā kām'āvacarā
Ayaṃ vuccati apuññ'ābhisaṅkhāro
Tattha katamo āneñj'ābhisaṅkhāro
Kusalā cetanā arūp'āvacarā
Ayaṃ vuccati āneñj'ābhisaṅkhāro
Tattha katamo kāyasaṅkhāro
Kāyasañcetanā kāyasaṅkhāro vacīsañcetanā vacīsaṅkhāro manosañcetanā cittasaṅkhāro
Ime vuccanti avijjāpaccayā saṅkhārā
Tattha katamaṃ saṅkhārapaccayā viññāṇaṃ
Cakkhuviññāṇaṃ sotaviññāṇaṃ ghānaviññāṇaṃ jivhāviññāṇaṃ kāyaviññāṇaṃ manoviññāṇaṃ
Idaṃ vuccati saṅkhārapaccayā viññāṇaṃ
Tattha katamaṃ viññāṇapaccayā nāmarūpaṃ
Atthi nāmaṃ atthi rūpaṃ
Tattha katamaṃ nāmaṃ
Vedanā saññā cetanā phasso manasikāro 
Idaṃ vuccati nāmaṃ
Tattha katamaṃ rūpaṃ
Cattāro mahābhūtā catunnañ'ca mahābhūtānaṃ upādāyarūpaṃ 
Idaṃ vuccati rūpaṃ
Iti idañ'ca nāmaṃ idañ'ca rūpaṃ
Idaṃ vuccati viññāṇapaccayā nāmarūpaṃ
Tattha katamaṃ nāmarūpapaccayā saḷ'āyatanaṃ
Cakkh'āyatanaṃ sot'āyatanaṃ ghān'āyatanaṃ jivh'āyatanaṃ kāy'āyatanaṃ man'āyatanaṃ
Idaṃ vuccati nāmarūpapaccayā saḷ'āyatanaṃ
Tattha katamo saḷ'āyatanapaccayā phasso
Cakkhusamphasso sotasamphasso ghānasamphasso jivhāsamphasso kāyasamphasso manosamphasso
Ayaṃ vuccati saḷ'āyatanapaccayā phasso
Tattha katamā phassapaccayā vedanā
Cakkhusamphassajā vedanā sotasamphassajā vedanā ghānasamphassajā vedanā jivhāsamphassajā vedanā kāyasamphassajā vedanā manosamphassajā vedanā
Ayaṃ vuccati phassapaccayā vedanā
Tattha katamā vedanāpaccayā taṇhā
Rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā
Ayaṃ vuccati vedanāpaccayā taṇhā
Tattha katamaṃ taṇhāpaccayā upādānaṃ
Kām'upādānaṃ diṭṭh'upādānaṃ sīlabbat'upādānaṃ attavād'upādānaṃ
Idaṃ vuccati taṇhāpaccayā upādānaṃ
Tattha katamo upādānapaccayā bhavo
Kāmabhavo rūpabhavo arūpabhavoAyaṃ vuccati upādānapaccayā bhavo
Tattha katamā bhavapaccayā jāti
Yā tesaṃ tesaṃ sattānaṃ tamhi tamhi sattanikāye jāti sañjāti okkanti abhinibbatti khandhānaṃ pātubhāvo āyatanānaṃ paṭilābho 
Ayaṃ vuccati bhavapaccayā jāti
Tattha katamaṃ jātipaccayā jarāmaraṇaṃ
Atthi jarā atthi maraṇaṃ
Tattha katamā jarā
Yā tesaṃ tesaṃ sattānaṃ tamhi tamhi sattanikāye jarā jīraṇatā khaṇḍiccaṃ pāliccaṃ valittacatā āyuno saṃhāni indriyānaṃ paripāko
Ayaṃ vuccati jarā
Tattha katamaṃ maraṇaṃ
Yā tesaṃ tesaṃ sattānaṃ tamhā tamhā sattanikāyā cuti cavanatā bhedo antaradhānaṃ maccu maraṇaṃ kālakiriyā khandhānaṃ bhedo kaḷevarassa nikkhepo jīvit'indriyass'upacchedo
Idaṃ vuccati maraṇaṃ
Iti ayañ'ca jarā idañ'ca maraṇaṃ
Idaṃ vuccati jātipaccayā jarāmaraṇaṃ
Tattha katamo soko
Ñātibyasanena vā phuṭṭhassa bhogabyasanena vā phuṭṭhassa rogabyasanena vā phuṭṭhassa sīlabyasanena vā phuṭṭhassa diṭṭhibyasanena vā phuṭṭhassa aññatar'aññatarena byasanena samannāgatassa aññatar'aññatarena dukkhadhammena phuṭṭhassa soko socanā socitattaṃ antosoko antoparisoko cetaso parijjhāyanā domanassaṃ sokasallaṃ
Ayaṃ vuccati soko
Tattha katamo paridevo
Ñātibyasanena vā phuṭṭhassa bhogabyasanena vā phuṭṭhassa rogabyasanena vā phuṭṭhassa sīlabyasanena vā phuṭṭhassa diṭṭhibyasanena vā phuṭṭhassa aññatar'aññatarena byasanena samannāgatassa aññatar'aññatarena dukkhadhammena phuṭṭhassa ādevo paridevo ādevanā paridevanā ādevitattaṃ paridevitattaṃ vācā palāpo vippalāpo lālappo lālappanā lālappitattaṃ
Ayaṃ vuccati paridevo
Tattha katamaṃ dukkhaṃ?
Yaṃ kāyikaṃ asātaṃ kāyikaṃ dukkhaṃ kāyasamphassajaṃ asātaṃ dukkhaṃ vedayitaṃ kāyasamphassajā asātā dukkhā vedanā
Idaṃ vuccati dukkhaṃ
Tattha katamaṃ domanassaṃ
Yaṃ cetasikaṃ asātaṃ cetasikaṃ dukkhaṃ cetosamphassajaṃ asātaṃ dukkhaṃ vedayitaṃ cetosamphassajā asātā dukkhā vedanā
Idaṃ vuccati domanassaṃ
Tattha katamo upāyāso
Ñātibyasanena vā phuṭṭhassa bhogabyasanena vā phuṭṭhassa rogabyasanena vā phuṭṭhassa sīlabyasanena vā phuṭṭhassa diṭṭhibyasanena vā phuṭṭhassa aññatar'aññatarena byasanena samannāgatassa aññatar'aññatarena dukkhadhammena phuṭṭhassa āyāso upāyāso āyāsitattaṃ upāyāsitattaṃ
Ayaṃ vuccati upāyāso
Evam'etassa kevalassa dukkhakkhandhassa samudayo hotī'ti: Evam'etassa kevalassa dukkhakkhandhassa saṅgati hoti samāgamo hoti samodhānaṃ hoti pātubhāvo hoti
Tena vuccati evam'etassa kevalassa dukkhakkhandhassa samudayo hotī'ti 

Saṅkhittadhamma
Handa mayaṃ saṅkhittasuttapāṭhaṃ bhaṇāmase 

Mahāpajāpatī gotamī yena bhagavā ten'upasaṅkami upasaṅkamitvā bhagavantaṃ abhivādetvā ekam'antaṃ aṭṭhāsi. Ekam'antaṃ ṭhitā kho sā mahāpajāpatī gotamī bhagavantaṃ etad'avoca: 
Sādhu me bhante bhagavā saṅkhittena dhammaṃ desetu Yam'ahaṃ bhagavato dhammaṃ sutvā Ekā vūpakaṭṭhā appamattā ātāpinī pahitattā vihareyyan'ti
Ye kho tvaṃ gotamī dhamme jāneyyāsi: 
Ime dhammā virāgāya saṃvattanti no sarāgāya
Visaṃyogāya saṃvattanti no saṃyogāya
Apacayāya saṃvattanti no ācayāya
App'icchatāya saṃvattanti no mah'icchatāya
Santuṭṭhiyā saṃvattanti no asantuṭṭhiyā
Pavivekāya saṃvattanti no saṅgaṇikāya
Vīriy'ārambhāya saṃvattanti no kosajjāya
Subharatāya saṃvattanti no dubbharatāyā'ti
Ekaṃsena gotami dhāreyyāsi: Eso dhammo eso vinayo etaṃ satthusāsanan'ti

Cattāro mahāpadesā
Handa mayaṃ mahāpadesasuttapāṭhaṃ bhaṇāmase 

Katame bhikkhave cattāro mahāpadesā
Idha bhikkhave bhikkhu evaṃ vadeyya: 
Sammukhā me'taṃ āvuso bhagavato sutaṃ Sammukhā paṭiggahitaṃ 
Asukasmiṃ nāma āvāse Saṅgho viharati sathero sapāmokkho
Tassa me saṅghassa sammukhā sutaṃ Sammukhā paṭiggahitaṃ
Asukasmiṃ nāma āvāse Sambahulā therā bhikkhū viharanti
Bahussutā āgat'āgamā Dhammadharā vinayadharā mātikādharā
Tesaṃ me therānaṃ sammukhā sutaṃ Sammukhā paṭiggahitaṃ
Asukasmiṃ nāma āvāse Eko thero bhikkhu viharati
Bahussuto āgat'āgamo Dhammadharo vinayadharo mātikādharo
Tassa me therassa sammukhā sutaṃ Sammukhā paṭiggahitaṃ
Ayaṃ dhammo ayaṃ vinayo idaṃ satthusāsanan'ti
Tassa bhikkhave bhikkhuno bhāsitaṃ N'eva abhinanditabbaṃ nappaṭikkositabbaṃ
Anabhinanditvā appaṭikkositvā Padabyañjanāni sādhukaṃ uggahetvā Sutte otāretabbāni Vinaye sandassetabbāni
Na c'eva sutte otaranti na vinaye sandissanti Niṭṭham'ettha gantabbaṃ: Addhā idaṃ na c'eva tassa bhagavato vacanaṃ arahato sammāsambuddhassa Tassa ca therassa duggahitan'ti
Iti h'etaṃ bhikkhave chaḍḍeyyātha
Sutte c'eva otaranti vinaye ca sandissanti Niṭṭham'ettha gantabbaṃ: Addhā idaṃ tassa bhagavato vacanaṃ arahato sammāsambuddhassa
Imassa ca bhikkhuno suggahitaṃ
Tassa ca saṅghassa suggahitaṃ
Tesañ'ca therānaṃ suggahitaṃ
Tassa ca therassa suggahitan'ti
Ime kho bhikkhave cattāro mahāpadesā'ti

Cha sāraṇīyadhammā
Handa mayaṃ sāraṇīyādhammāpāṭhaṃ bhaṇāmase 

Cha'y'ime bhikkhave dhammā sāraṇīyā Piyakaraṇā garukaraṇā Saṅgahāya Avivādāya Sāmaggiyā ekībhāvāya saṃvattanti
Katame cha
Idha bhikkhave bhikkhunoMettaṃ kāyakammaṃ vacīkammaṃ manokammaṃ paccupaṭṭhitaṃ hoti Sabrahmacārīsu āvi c'eva raho ca
Bhikkhu ye te lābhā Dhammikā dhammaladdhā Antamaso pattapariyāpannamattam'pi Tathārūpehi lābhehi appaṭivibhattabhogī hoti Sīlavantehi sabrahmacārīhi sādhāraṇabhogī
Bhikkhu yāni tāni sīlāni Akhaṇḍāni acchiddāni asabalāni akammāsāni bhujissāni Viññuppasatthāni aparāmaṭṭhāni samādhisaṃvattanikāni Tathārūpesu sīlesu sīlasāmaññagato viharati Sabrahmacārīsu āvi c'eva raho ca
Bhikkhu y'āyaṃ diṭṭhi Ariyā niyyānikā Niyyāti takkarassa sammā dukkhakkhayāya Tathārūpāya diṭṭhiyā diṭṭhisāmaññagato viharati Sabrahmacārīsu āvi c'eva raho ca
Ime kho bhikkhave cha sāraṇīyā dhammā Piyakaraṇā garukaraṇā Saṅgahāya Avivādāya Sāmaggiyā ekībhāvāya saṃvattanti
Ime ce tumhe cha sāraṇīye dhamme samādāya vatteyyātha Passatha no tumhe taṃ vacanapathaṃ Aṇuṃ vā thūlaṃ vā yaṃ tumhe n'ādhivāseyyāthā'ti
No h'etaṃ bhante
Tasmā't'iha ime cha sāraṇīye dhamme samādāya vattatha Taṃ vo bhavissati dīgharattaṃ hitāya sukhāyā'ti

Aparihāniyadhammā
Handa mayaṃ aparihāniyadhammapāṭhaṃ bhaṇāmase 

Katame bhikkhave satta aparihāniyā dhammā
Yāvakīvañ'ca bhikkhave bhikkhū Abhiṇhaṃ sannipātā bhavissanti sannipātabahulā Vuddhi'y'eva bhikkhave bhikkhūnaṃ pāṭikaṅkhā no parihāni
Yāvakīvañ'ca bhikkhave bhikkhū Samaggā sannipatissanti Samaggā vuṭṭhahissanti Samaggā saṅghakaraṇīyāni karissanti Vuddhi'y'eva bhikkhave bhikkhūnaṃ pāṭikaṅkhā no parihāni
Yāvakīvañ'ca bhikkhave bhikkhū Apaññattaṃ na paññāpessanti Paññattaṃ na samucchindissanti Yathāpaññattesu sikkhāpadesu samādāya vattissanti Vuddhi'y'eva bhikkhave bhikkhūnaṃ pāṭikaṅkhā no parihāni
Yāvakīvañ'ca bhikkhave bhikkhū Ye te bhikkhū therā rattaññū Cirapabbajitā Saṅghapitaro saṅghapariṇāyakā Te sakkarissanti garuṃ karissanti mānessanti pūjessanti Tesañ'ca sotabbaṃ maññissanti Vuddhi'y'eva bhikkhave bhikkhūnaṃ pāṭikaṅkhā no parihāni
Yāvakīvañ'ca bhikkhave bhikkhū Uppannāya taṇhāya ponobhavikāya na vasaṃ gacchissanti Vuddhi'y'eva bhikkhave bhikkhūnaṃ pāṭikaṅkhā no parihāni
Yāvakīvañ'ca bhikkhave bhikkhū Āraññakesu sen'āsanesu sāpekkhā bhavissanti Vuddhi'y'eva bhikkhave bhikkhūnaṃ pāṭikaṅkhā no parihāni
Yāvakīvañ'ca bhikkhave bhikkhū Paccattaññ'eva satiṃ upaṭṭhāpessanti: Kin'ti anāgatā ca pesalā sabrahmacārī āgaccheyyuṃ Āgatā ca pesalā sabrahmacārī phāsuṃ vihareyyun'ti Vuddhi'y'eva bhikkhave bhikkhūnaṃ pāṭikaṅkhā no parihāni
Yāvakīvañ'ca bhikkhave ime satta aparihāniyā dhammā bhikkhūsu ṭhassanti Imesu ca sattasu aparihāniyesu dhammesu bhikkhū sandississanti Vuddhi'y'eva bhikkhave bhikkhūnaṃ pāṭikaṅkhā no parihāni
Yāvakīvañ'ca bhikkhave bhikkhū Aniccasaññaṃ bhāvessanti anattasaññaṃ bhāvessanti Asubhasaññaṃ bhāvessanti ādīnavasaññaṃ bhāvessanti Pahānasaññaṃ bhāvessanti virāgasaññaṃ bhāvessanti nirodhasaññaṃ bhāvessanti Vuddhi'y'eva bhikkhave bhikkhūnaṃ pāṭikaṅkhā no parihāni
Yāvakīvañ'ca bhikkhave bhikkhū Hirimanto bhavissanti ottappino bhavissanti bahussutā bhavissanti Āraddhavīriyā bhavissanti satimanto bhavissanti paññavanto bhavissanti Na oramattakena vises'ādhigamena antarāvosānaṃ āpajjissanti Vuddhi'y'eva bhikkhave bhikkhūnaṃ pāṭikaṅkhā no parihāni
Ime bhikkhave dhammā sekhassa bhikkhuno aparihānāya saṃvattanti Na kamm'ārāmatā na bhass'ārāmatā na nidd'ārāmatā na saṅgaṇik'ārāmatā Indriyesu guttadvāratā bhojane mattaññutā Asaṃsagg'ārāmatā nippapañc'ārāmatā Sovacassatā kalyāṇamittatā
Ime kho bhikkhave dhammā sekhassa bhikkhuno aparihānāya saṃvattantī'ti

Dhammapahaṃsāna
Handa mayaṃ dhammapahaṃsānapāṭhaṃ bhaṇāmase 

Evaṃ svākkhāto bhikkhave mayā dhammo Uttāno Vivaṭo Pakāsito Chinnapilotiko
Alam'eva saddhāpabbajitena kulaputtena vīriyaṃ ārabhituṃ
Kāmaṃ taco ca nahāru ca aṭṭhi ca avasissatu Sarīre upasussatu maṃsalohitaṃ Yaṃ taṃ purisathāmena purisavīriyena purisaparakkamena pattabbaṃ Na taṃ apāpuṇitvā Vīriyassa saṇṭhānaṃ bhavissatī'ti
Dukkhaṃ bhikkhave kusīto viharati Vokiṇṇo pāpakehi akusalehi dhammehi Mahantañ'ca sadatthaṃ parihāpeti
Āraddhavīriyo ca kho bhikkhave sukhaṃ viharati Pavivitto pāpakehi akusalehi dhammehi Mahantañ'ca sadatthaṃ paripūreti
Na bhikkhave hīnena aggassa patti hoti Aggena ca kho bhikkhave aggassa patti hoti
Maṇḍapeyyam'idaṃ bhikkhave brahmacariyaṃ
Satthā sammukhībhūto
Tasmā't'iha bhikkhave vīriyaṃ ārabhatha Appattassa pattiyā Anadhigatassa adhigamāya Asacchikatassa sacchikiriyāya
Evaṃ no ayaṃ amhākaṃ pabbajjā Avaṅkatā avañjhā bhavissati Saphalā saudrayā
Yesaṃ mayaṃ paribhuñjāma Cīvarapiṇḍapāta Sen'āsanagilānappaccaya bhesajjaparikkhāraṃ Tesaṃ te kārā amhesu Mahapphalā bhavissanti mah'ānisaṃsā'ti
Evaṃ hi vo bhikkhave sikkhitabbaṃ
Att'atthaṃ vā hi bhikkhave sampassamānena Alam'eva appamādena sampādetuṃ 
Par'atthaṃ vā hi bhikkhave sampassamānena Alam'eva appamādena sampādetuṃ
Ubhay'atthaṃ vā hi bhikkhave sampassamānena Alam'eva appamādena sampādetun'ti

Buddhapacchimaovāda
Handa mayaṃ buddhapacchimaovāda bhaṇāmase 

Siyā kho tumhākaṃ evam'assa Atītasatthukaṃ pāvacanaṃ n'atthi no satthā'ti
Na kho pan'etaṃ evaṃ daṭṭhabbaṃ
Yo vo mayā dhammo ca vinayo ca desito paññatto So vo mam'accayena satthā
Handa dāni bhikkhave āmantayāmi vo Vayadhammā saṅkhārā Appamādena sampādetha
Ayaṃ tathāgatassa pacchimā vācā

Cattaro parrikhārā
Handa mayaṃ taṅ'khaṇikapaccavekkhaṇapāṭhaṃ bhaṇāmase 

Paṭisaṅkhā yoniso cīvaraṃ paṭisevāmi Yāva'd'eva sītassa paṭighātāya Uṇhassa paṭighātāya Ḍaṃsamakasavāt'ātapasiriṃsapasamphassānaṃ paṭighātāya Yāva'd'eva hirikopinapaṭicchādan'atthaṃ
Paṭisaṅkhā yoniso piṇḍapātaṃ paṭisevāmi N'eva davāya na madāya na maṇḍanāya na vibhūsanāya Yāva'd'eva imassa kāyassa ṭhitiyā yāpanāya vihiṃs'ūparatiyā brahmacariy'ānuggahāya Iti purāṇañ'ca vedanaṃ paṭihaṅkhāmi navañ'ca vedanaṃ na uppādessāmi Yātrā ca me bhavissati anavajjatā ca phāsuvihāro cā'ti
Paṭisaṅkhā yoniso sen'āsanaṃ paṭisevāmi Yāva'd'eva sītassa paṭighātāya Uṇhassa paṭighātāya Ḍaṃsamakasavāt'ātapasiriṃsapasamphassānaṃ paṭighātāya Yāva'd'eva utuparissayavinodanaṃ paṭisallān'ārām'atthaṃ
Paṭisaṅkhā yoniso gilānapaccayabhesajjaparikkhāraṃ paṭisevāmi Yāva'd'eva uppannānaṃ veyyābādhikānaṃ vedanānaṃ paṭighātāya Abyāpajjhaparamatāyā'ti

Āhārapaṭikūlapaccavekkhaṇapāṭho 
Handa mayaṃ āhārapaṭikūlapaccavekkhaṇapāṭhaṃ bhaṇāmase 

Āhāre paṭikūlasaññāparicitena bhikkhave bhikkhuno cetasā bahulaṃ viharato Rasataṇhāya cittaṃ patilīyati Patikuṭati pativattati na sampasāriyati Upekkhā vā pāṭikulyatā vā saṇṭhāti
Sabbo pan'āyaṃ piṇḍapāto ajigucchanīyo Imaṃ pūtikāyaṃ patvā Ativiya jigucchanīyo jāyati

Mettāpharaṇa
Handa mayaṃ mettāpharaṇaṃ karomase 

Ahaṃ sukhito homi
Niddukkho homi
Avero homi
Abyāpajjho homi
Anīgho homi
Sukhī attānaṃ pariharāmi
Sabbe sattā sukhitā hontu
Sabbe sattā averā hontu
Sabbe sattā abyāpajjhā hontu
Sabbe sattā anīghā hontu
Sabbe sattā sukhī attānaṃ pariharantu
Sabbe sattā sabbadukkhā pamuccantu
Sabbe sattā laddhasampattito mā vigacchantu
Sabbe sattā kammassakā kammadāy'ādā kammayonī kammabandhū kammapaṭisaraṇā
Yaṃ kammaṃ karissanti Kalyāṇaṃ vā pāpakaṃ vā Tassa dāy'ādā bhavissanti


Brahmavihārā
Handa mayaṃ caturappamaññā obhāsanaṃ karomase 

Mettāsahagatena cetasā ekaṃ disaṃ pharitvā viharati tathā dutiyaṃ tathā tatiyaṃ tathā catutthaṃ iti uddham'adho tiriyaṃ sabbadhi sabbattatāya sabbāvantaṃ lokaṃ mettāsahagatena cetasā vipulena mahaggatena appamāṇena averena abyāpajjhena pharitvā viharati
Karuṇāsahagatena cetasā ekaṃ disaṃ pharitvā viharati tathā dutiyaṃ tathā tatiyaṃ tathā catutthaṃ iti uddham'adho tiriyaṃ sabbadhi sabbattatāya sabbāvantaṃ lokaṃ karuṇāsahagatena cetasā vipulena mahaggatena appamāṇena averena abyāpajjhena pharitvā viharati
Muditāsahagatena cetasā ekaṃ disaṃ pharitvā viharati tathā dutiyaṃ tathā tatiyaṃ tathā catutthaṃ iti uddham'adho tiriyaṃ sabbadhi sabbattatāya sabbāvantaṃ lokaṃ muditāsahagatena cetasā vipulena mahaggatena appamāṇena averena abyāpajjhena pharitvā viharati
Upekkhāsahagatena cetasā ekaṃ disaṃ pharitvā viharati tathā dutiyaṃ tathā tatiyaṃ tathā catutthaṃ iti uddham'adho tiriyaṃ sabbadhi sabbattatāya sabbāvantaṃ lokaṃ upekkhāsahagatena cetasā vipulena mahaggatena appamāṇena averena abyāpajjhena pharitvā viharatī'ti

Pañcaabhiṇhapaccavekkhaṇā
Handa mayaṃ abhiṇhapaccavekkhaṇapāṭhaṃ bhaṇāmase 
Jarādhammo'mhi jaraṃ anatīto
Byādhidhammo'mhi byādhiṃ anatīto
Maraṇadhammo'mhi maraṇaṃ anatīto
Sabbehi me piyehi manāpehi nānābhāvo vinābhāvo 
Kammassako'mhi kammadāy'ādo kammayoni kammabandhu kammapaṭisaraṇo
Yaṃ kammaṃ karissāmi Kalyāṇaṃ vā pāpakaṃ vā Tassa dāy'ādo bhavissāmi
Evaṃ amhehi abhiṇhaṃ paccavekkhitabbaṃ

Dasadhammā pabbajitaabhiṇhapaccavekkhaṇā
Handa mayaṃ pabbajitaabhiṇhapaccavekkhaṇapāṭhaṃ bhaṇāmase 

Dasa ime bhikkhave dhammā Pabbajitena abhiṇhaṃ paccavekkhitabbā
Katame dasa
Vevaṇṇiy'amhi ajjhūpagato'ti Pabbajitena abhiṇhaṃ paccavekkhitabbaṃ
Parapaṭibaddhā me jīvikā'ti Pabbajitena abhiṇhaṃ paccavekkhitabbaṃ
Añño me ākappo karaṇīyo'ti Pabbajitena abhiṇhaṃ paccavekkhitabbaṃ
Kacci nu kho me attā sīlato na upavadatī'ti Pabbajitena abhiṇhaṃ paccavekkhitabbaṃ
Kacci nu kho maṃ anuvicca viññū sabrahmacārī sīlato na upavadantī'ti Pabbajitena abhiṇhaṃ paccavekkhitabbaṃ
Sabbehi me piyehi manāpehi nānābhāvo vinābhāvo'ti Pabbajitena abhiṇhaṃ paccavekkhitabbaṃ
Kammassako'mhi kammadāy'ādo kammayoni kammabandhu kammapaṭisaraṇo Yaṃ kammaṃ karissāmi Kalyāṇaṃ vā pāpakaṃ vā Tassa dāy'ādo bhavissāmī'ti Pabbajitena abhiṇhaṃ paccavekkhitabbaṃ
Katham'bhūtassa me rattin'divā vītipatantī'ti Pabbajitena abhiṇhaṃ paccavekkhitabbaṃ
Kacci nu kho'haṃ suññ'āgāre abhiramāmī'ti Pabbajitena abhiṇhaṃ paccavekkhitabbaṃ
Atthi nu kho me uttarimanussadhammā alam'ariyañāṇadassanaviseso adhigato So'haṃ pacchime kāle sabrahmacārīhi puṭṭho na maṅku bhavissāmī'ti Pabbajitena abhiṇhaṃ paccavekkhitabbaṃ
Ime kho bhikkhave dasa dhammā
Pabbajitena abhiṇhaṃ paccavekkhitabbā'ti

Dvattiṃs'ākārapaccavekkhaṇa
Handa mayaṃ dvattiṃs'ākārapāṭhaṃ bhaṇāmase 

Ayaṃ kho me kāyo uddhaṃ pādatalā adho kesamatthakā tacapariyanto pūro nānappakārassa asucino
Atthi imasmiṃ kāye kesā lomā nakhā dantā taco maṃsaṃ nhāru aṭṭhi aṭṭhimiñjaṃ vakkaṃ hadayaṃ yakanaṃ kilomakaṃ pihakaṃ papphāsaṃ antaṃ antaguṇaṃ udariyaṃ karīsaṃ pittaṃ semhaṃ pubbo lohitaṃ sedo medo assu vasā kheḷo siṅghāṇikā lasikā muttaṃ matthaluṅgan'ti 
Evam'ayaṃ me kāyo uddhaṃ pādatalā adho kesamatthakā tacapariyanto pūro nānappakārassa asucino
 
Anicc'ānussati
Handa mayaṃ anicc'ānussatipāṭhaṃ bhaṇāmase 
Sabbe saṅkhārā anicca Sabbe saṅkhārā dukkhā Sabbe dhammā anattā
Addhuvaṃ jīvitaṃ Dhuvaṃ maraṇaṃ Avassaṃ mayā maritabbaṃ Maraṇapariyosānaṃ me jīvitaṃ Jīvitaṃ me aniyataṃ Maraṇaṃ me niyataṃ
Vata Ayaṃ kāyo Aciraṃ Apetaviññāṇo Chuḍḍho Adhisessati Paṭhaviṃ Kaliṅgaraṃ iva Niratthaṃ
Aniccā vata saṅkhārā Uppādavayadhammino Uppajjitvā nirujjhanti Tesaṃ vūpasamo sukho

Dhammacakkappavattanasutta

Evaṃ me sutaṃ Ekaṃ samayaṃ bhagavā bārāṇasiyaṃ viharati isipatane migadāye. Tatra kho bhagavā pañcavaggiye bhikkhū āmantesi: 
Dve'me bhikkhave antā pabbajitena na sevitabbā: yo c'āyaṃ kāmesu kāmasukhallik'ānuyogo hīno gammo pothujjaniko anariyo anatthasañhito yo c'āyaṃ attakilamath'ānuyogo dukkho anariyo anatthasañhito.
Ete te bhikkhave ubho ante anupagamma majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati
Katamā ca sā bhikkhave majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati?
Ayam'eva ariyo aṭṭh'aṅgiko maggo seyyath'īdaṃ: 
Sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi
Ayaṃ kho sā bhikkhave majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati
Idaṃ kho pana bhikkhave dukkhaṃ ariyasaccaṃ: 
Jāti'pi dukkhā jarā'pi dukkhā byādhi'pi dukkho maraṇam'pi dukkhaṃ Sokaparidevadukkhadomanass'upāyāsā'pi dukkhā appiyehi sampayogo dukkho piyehi vippayogo dukkho yam'picchaṃ na labhati tam'pi dukkhaṃ saṅkhittena pañc'upādānakkhandhā dukkhā
Idaṃ kho pana bhikkhave dukkhasamudayo ariyasaccaṃ: 
Y'āyaṃ taṇhā ponobbhavikā nandirāgasahagatā tatratatr'ābhinandinī seyyath'īdaṃ: kāmataṇhā bhavataṇhā vibhavataṇhā
Idaṃ kho pana bhikkhave dukkhanirodho ariyasaccaṃ: 
Yo tassā yeva taṇhāya asesavirāganirodho cāgo paṭinissaggo mutti anālayo
Idaṃ kho pana bhikkhave dukkhanirodhagāminī paṭipadā ariyasaccaṃ: 
Ayam'eva ariyo aṭṭh'aṅgiko maggo seyyath'īdaṃ: sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi
Idaṃ dukkhaṃ ariyasaccanti me bhikkhave pubbe ananussutesu dhammesu cakkhuṃ udapādi ñāṇaṃ udapādi paññā udapādi vijjā udapādi āloko udapādi
Taṃ kho panidaṃ dukkhaṃ ariyasaccaṃ pariññeyyan'ti me bhikkhave pubbe ananussutesu dhammesu cakkhuṃ udapādi ñāṇaṃ udapādi paññā udapādi vijjā udapādi āloko udapādi
Taṃ kho panidaṃ dukkhaṃ ariyasaccaṃ pariññātanti me bhikkhave pubbe ananussutesu dhammesu cakkhuṃ udapādi ñāṇaṃ udapādi paññā udapādi vijjā udapādi āloko udapādi
Idaṃ dukkhasamudayo ariyasaccanti me bhikkhave pubbe ananussutesu dhammesu cakkhuṃ udapādi ñāṇaṃ udapādi paññā udapādi vijjā udapādi āloko udapādi
Taṃ kho panidaṃ dukkhasamudayo ariyasaccaṃ pahātabban'ti me bhikkhave pubbe ananussutesu dhammesu cakkhuṃ udapādi ñāṇaṃ udapādi paññā udapādi vijjā udapādi āloko udapādi
Taṃ kho panidaṃ dukkhasamudayo ariyasaccaṃ pahīnanti me bhikkhave pubbe ananussutesu dhammesu cakkhuṃ udapādi ñāṇaṃ udapādi paññā udapādi vijjā udapādi āloko udapādi
Idaṃ dukkhanirodho ariyasaccanti me bhikkhave pubbe ananussutesu dhammesu cakkhuṃ udapādi ñāṇaṃ udapādi paññā udapādi vijjā udapādi āloko udapādi
Taṃ kho panidaṃ dukkhanirodho ariyasaccaṃ sacchikātabban'ti me bhikkhave pubbe ananussutesu dhammesu cakkhuṃ udapādi ñāṇaṃ udapādi paññā udapādi vijjā udapādi āloko udapādi
Taṃ kho panidaṃ dukkhanirodho ariyasaccaṃ sacchikatanti me bhikkhave pubbe ananussutesu dhammesu cakkhuṃ udapādi ñāṇaṃ udapādi paññā udapādi vijjā udapādi āloko udapādi
Idaṃ dukkhanirodhagāminī paṭipadā ariyasaccanti me bhikkhave pubbe ananussutesu dhammesu cakkhuṃ udapādi ñāṇaṃ udapādi paññā udapādi vijjā udapādi āloko udapādi
Taṃ kho panidaṃ dukkhanirodhagāminī paṭipadā ariyasaccaṃ bhāvetabban'ti me bhikkhave pubbe ananussutesu dhammesu cakkhuṃ udapādi ñāṇaṃ udapādi paññā udapādi vijjā udapādi āloko udapādi
Taṃ kho panidaṃ dukkhanirodhagāminī paṭipadā ariyasaccaṃ bhāvitanti me bhikkhave pubbe ananussutesu dhammesu cakkhuṃ udapādi ñāṇaṃ udapādi paññā udapādi vijjā udapādi āloko udapādi
Yāvakīvañ'ca me bhikkhave imesu catūsu ariyasaccesu evan'tiparivaṭṭaṃ dvādasākāraṃ yathābhūtaṃ ñāṇadassanaṃ na suvisuddhaṃ ahosi n'eva tāv'āhaṃ bhikkhave sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṃ sammāsambodhiṃ abhisambuddho paccaññāsiṃ
Yato ca kho me bhikkhave imesu catūsu ariyasaccesu evan'tiparivaṭṭaṃ dvādasākāraṃ yathābhūtaṃ ñāṇadassanaṃ suvisuddham ahosi ath'āham bhikkhave sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṃ sammāsambodhiṃ abhisambuddho paccaññāsiṃ Ñāṇañ'ca pana me dassanaṃ udapādi
Akuppā me vimutti ayam'antimā jāti n'atthidāni punabbhavo'ti
Idam'avoca bhagavā attamanā pañcavaggiyā bhikkhu bhagavato bhāsitaṃ abhinanduṃ
Imasmiñ'ca pana veyyākaraṇasmiṃ bhaññamāne āyasmato koṇḍaññassa virajaṃ vītamalaṃ dhammacakkhuṃ udapādi: Yaṃ kiñci samudayadhammaṃ sabbaṃ taṃ nirodhadhamman'ti
Pavattite ca bhagavatā dhammacakke bhummā devā saddam'anussāvesuṃ: 
Etaṃ bhagavatā bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmin'ti
Bhummānaṃ devānaṃ saddaṃ sutvā Cātummahārājikā devā saddam'anussāvesuṃ...
Cātummahārājikānaṃ devānaṃ saddaṃ sutvā Tāvatiṃsā devā saddam'anussāvesuṃ...
Tāvatiṃsānaṃ devānaṃ saddaṃ sutvā Yāmā devā saddam'anussāvesuṃ...
Yāmānaṃ devānaṃ saddaṃ sutvā Tusitā devā saddam'anussāvesuṃ...
Tusitānaṃ devānaṃ saddaṃ sutvā Nimmānaratī devā saddamanussavesum...
Nimmānaratīnaṃ devānaṃ saddaṃ sutvā Paranimmitavasavattī devā saddam'anussāvesuṃ...
Paranimmitavasavattīnaṃ devānaṃ saddaṃ sutvā Brahmakāyikā devā saddam'anussāvesuṃ: 
Etaṃ bhagavatā bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmin'ti
Itiha tena khaṇena tena muhuttena yāva brahmalokā saddo abbhuggacchi. Ayañ'ca dasasahassī lokadhātu saṅkam'pi sampakam'pi sampavedhi appamāṇo ca oḷāro obhāso loke pāturahosi atikkamm'eva devānaṃ dev'ānubhāvaṃAtha kho bhagavā udānaṃ udānesi: 
Aññāsi vata bho koṇḍañño aññāsi vata bho koṇḍañño'ti Iti h'idaṃ āyasmato koṇḍaññassa aññākoṇḍañño tv'eva nāmaṃ ahosī'ti

Anattalakkhaṇasutta

Evaṃ me sutaṃ Ekaṃ samayaṃ bhagavā bārāṇasiyaṃ viharati isipatane migadāye 
Tatra kho bhagavā pañcavaggiye bhikkhū āmantesi: Bhikkhavo'ti Bhadante'ti te bhikkhū bhagavato paccassosuṃ Bhagavā etad'avoca Rūpaṃ bhikkhave anattā rūpañ'ca h'idaṃ bhikkhave attā abhavissa na'y'idaṃ rūpaṃ ābādhāya saṃvatteyya labbhetha ca rūpe Evaṃ me rūpaṃ hotu evaṃ me rūpaṃ mā ahosī'ti
Yasmā ca kho bhikkhave rūpaṃ anattā tasmā rūpaṃ ābādhāya saṃvattati na ca labbhati rūpe Evaṃ me rūpaṃ hotu evaṃ me rūpaṃ mā ahosī'ti
Vedanā anattā vedanā ca h'idaṃ bhikkhave attā abhavissa na'y'idaṃ vedanā ābādhāya saṃvatteyya labbhetha ca vedanāya Evaṃ me vedanā hotu evaṃ me vedanā mā ahosī'ti
Yasmā ca kho bhikkhave vedanā anattā tasmā vedanā ābādhāya saṃvattati na ca labbhati vedanāya Evaṃ me vedanā hotu evaṃ me vedanā mā ahosī'ti
Saññā anattā saññā ca h'idaṃ bhikkhave attā abhavissa na'y'idaṃ saññā ābādhāya saṃvatteyya labbhetha ca saññāya Evaṃ me saññā hotu evaṃ me saññā mā ahosī'ti
Yasmā ca kho bhikkhave saññā anattā tasmā saññā ābādhāya saṃvattati na ca labbhati saññāya Evaṃ me saññā hotu evaṃ me saññā mā ahosī'ti
Saṅkhārā anattā saṅkhārā ca h'idaṃ bhikkhave attā abhavissaṃsu na'y'idaṃ saṅkhārā ābādhāya saṃvatteyyuṃ labbhetha ca saṅkhāresu Evaṃ me saṅkhārā hontu evaṃ me saṅkhārā mā ahesun'ti
Yasmā ca kho bhikkhave saṅkhārā anattā tasmā saṅkhārā ābādhāya saṃvattanti na ca labbhati saṅkhāresu Evaṃ me saṅkhārā hontu evaṃ me saṅkhārā mā ahesun'ti
Viññāṇaṃ anattā viññāṇañ'ca h'idaṃ bhikkhave attā abhavissa na'y'idaṃ viññāṇam ābādhāya saṃvatteyya labbhetha ca viññāṇe Evaṃ me viññāṇaṃ hotu evaṃ me viññāṇaṃ mā ahosī'ti
Yasmā ca kho bhikkhave viññāṇaṃ anattā tasmā viññāṇaṃ ābādhāya saṃvattati na ca labbhati viññāṇe Evaṃ me viññāṇaṃ hotu evaṃ me viññāṇaṃ mā ahosī'tiTaṃ kiṃ maññatha bhikkhave Rūpaṃ niccaṃ vā aniccaṃ vā'ti?
Aniccaṃ bhante
Yaṃ pan'āniccaṃ dukkhaṃ vā taṃ sukhaṃ vā'ti?
Dukkhaṃ bhante
Yaṃ pan'āniccaṃ dukkhaṃ vipariṇāmadhammaṃ kallaṃ nu taṃ samanupassituṃ Etaṃ mama eso'ham'asmi eso me attā'ti?
No h'etaṃ bhante
Taṃ kiṃ maññatha bhikkhave vedanā niccā vā aniccā vā'ti?
Aniccā bhante
Yaṃ pan'āniccaṃ dukkhaṃ vā taṃ sukhaṃ vā'ti?
Dukkhaṃ bhante
Yaṃ pan'āniccaṃ dukkhaṃ vipariṇāmadhammaṃ kallaṃ nu taṃ samanupassituṃ Etaṃ mama eso'ham'asmi eso me attā'ti?
No h'etaṃ bhante
Taṃ kiṃ maññatha bhikkhave saññā niccā vā aniccā vā'ti?
Aniccā bhante
Yaṃ pan'āniccaṃ dukkhaṃ vā taṃ sukhaṃ vā'ti?
Dukkhaṃ bhante
Yaṃ pan'āniccaṃ dukkhaṃ vipariṇāmadhammaṃ kallaṃ nu taṃ samanupassituṃ Etaṃ mama eso'ham'asmi eso me attā'ti?
No h'etaṃ bhante
Taṃ kiṃ maññatha bhikkhave saṅkhārā niccā vā aniccā vā'ti?
Aniccā bhante
Yaṃ pan'āniccaṃ dukkhaṃ vā taṃ sukhaṃ vā'ti?
Dukkhaṃ bhante
Yaṃ pan'āniccaṃ dukkhaṃ vipariṇāmadhammaṃ kallaṃ nu taṃ samanupassituṃ Etaṃ mama eso'ham'asmi eso me attā'ti?
No h'etaṃ bhante
Taṃ kiṃ maññatha bhikkhave viññāṇaṃ niccaṃ vā aniccaṃ vā'ti?
Aniccaṃ bhante
Yaṃ pan'āniccaṃ dukkhaṃ vā taṃ sukhaṃ vā'ti?
Dukkhaṃ bhante
Yaṃ pan'āniccaṃ dukkhaṃ vipariṇāmadhammaṃ kallaṃ nu taṃ samanupassituṃ Etaṃ mama eso'ham'asmi eso me attā'ti?
No h'etaṃ bhante Tasmā't'iha bhikkhave Yaṅ'kiñci rūpaṃ atīt'ānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā sabbaṃ rūpaṃ: N'etaṃ mama n'eso'ham'asmi na m'eso attā'ti evam'etaṃ yathābhūtaṃ sammappaññāya daṭṭhabbaṃ
Yā kāci vedanā atīt'ānāgatapaccuppannā ajjhattā vā bahiddhā vā oḷārikā vā sukhumā vā hīnā vā paṇītā vā yā dūre santike vā sabbā vedanā: N'etaṃ mama n'eso'ham'asmi na m'eso attā'ti evam'etaṃ yathābhūtaṃ sammappaññāya daṭṭhabbaṃ
Yā kāci saññā atīt'ānāgatapaccuppannā ajjhattā vā bahiddhā vā oḷārikā vā sukhumā vā hīnā vā paṇītā vā yā dūre santike vā sabbā saññā: N'etaṃ mama n'eso'ham'asmi na m'eso attā'ti evam'etaṃ yathābhūtaṃ sammappaññāya daṭṭhabbaṃ
Ye keci saṅkhārā atīt'ānāgatapaccuppannā ajjhattā vā bahiddhā vā oḷārikā vā sukhumā vā hīnā vā paṇītā vā yā dūre santike vā sabbe saṅkhārā: N'etaṃ mama n'eso'ham'asmi na m'eso attā'ti evam'etaṃ yathābhūtaṃ sammappaññāya daṭṭhabbaṃ
Yaṅ'kiñci viññāṇaṃ atīt'ānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā sabbaṃ viññāṇaṃ: N'etaṃ mama n'eso'ham'asmi na m'eso attā'ti evam'etaṃ yathābhūtaṃ sammappaññāya daṭṭhabbaṃEvaṃ passaṃ bhikkhave Sutvā ariyasāvako rūpasmim'pi nibbindati vedanāya'pi nibbindati saññāya'pi nibbindati saṅkhāresu'pi nibbindati viññāṇasmim'pi nibbindati nibbindaṃ virajjati virāgā vimuccati vimuttasmiṃ vimuttam'iti ñāṇaṃ hoti Khīṇā jāti vusitaṃ brahmacariyaṃ kataṃ karaṇīyaṃ n'āparaṃ itthattāyā'ti pajānātī'ti
Idam'avoca bhagavā Attamanā pañcavaggiyā bhikkhū bhagavato bhāsitaṃ abhinanduṃ Imasmiñ'ca pana veyyākaraṇasmiṃ bhaññamāne pañcavaggiyānaṃ bhikkhūnaṃ anupādāya āsavehi cittāni vimucciṃsū'ti

ĀdittapariyāyasuttaEvaṃ me sutaṃ 

Ekaṃ samayaṃ bhagavā gayāyaṃ viharati gayāsīse saddhiṃ bhikkhusahassena Tatra kho bhagavā bhikkhū āmantesi: Sabbaṃ bhikkhave ādittaṃ!
Kiñ'ca bhikkhave sabbaṃ ādittaṃ?
Cakkhuṃ bhikkhave ādittaṃ rūpā ādittā cakkhuviññāṇaṃ ādittaṃ cakkhusamphasso āditto yam'p'idaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkham'asukhaṃ vā tam'pi ādittaṃ Kena ādittaṃ?
Ādittaṃ rāg'agginā dos'agginā moh'agginā ādittaṃ jātiyā jarāya maraṇena sokehi paridevehi dukkhehi domanassehi upāyāsehi ādittan'ti vadāmi
Sotaṃ ādittaṃ saddā ādittā sotaviññāṇaṃ ādittaṃ sotasamphasso āditto yam'p'idaṃ sotasamphassapaccayā uppajjati vedayitaṃ sukhaṃ vā dukkhaṃ vā adukkham'asukhaṃ vā tam'pi ādittaṃ Kena ādittaṃ?
Ādittaṃ rāg'agginā dos'agginā moh'agginā ādittaṃ jātiyā jarāya maraṇena sokehi paridevehi dukkhehi domanassehi upāyāsehi ādittan'ti vadāmi
Ghānaṃ ādittaṃ gandhā ādittā ghānaviññāṇaṃ ādittaṃ ghānasamphasso āditto yam'p'idaṃ ghānasamphassapaccayā uppajjati vedayitaṃ sukhaṃ vā dukkhaṃ vā adukkham'asukhaṃ vā tam'pi ādittaṃ Kena ādittaṃ?
Ādittaṃ rāg'agginā dos'agginā moh'agginā ādittaṃ jātiyā jarāya maraṇena sokehi paridevehi dukkhehi domanassehi upāyāsehi ādittan'ti vadāmi
Jivhā ādittā rasā ādittā jivhāviññāṇaṃ ādittaṃ jivhāsamphasso āditto yam'p'idaṃ jivhāsamphassapaccayā uppajjati vedayitaṃ sukhaṃ vā dukkhaṃ vā adukkham'asukhaṃ vā tam'pi ādittaṃ Kena ādittaṃ?
Ādittaṃ rāg'agginā dos'agginā moh'agginā ādittaṃ jātiyā jarāya maraṇena sokehi paridevehi dukkhehi domanassehi upāyāsehi ādittan'ti vadāmi
Kāyo āditto phoṭṭhabbā ādittā kāyaviññāṇaṃ ādittaṃ kāyasamphasso āditto yam'p'idaṃ kāyasamphassapaccayā uppajjati vedayitaṃ sukhaṃ vā dukkhaṃ vā adukkham'asukhaṃ vā tam'pi ādittaṃ Kena ādittaṃ?
Ādittaṃ rāg'agginā dos'agginā moh'agginā ādittaṃ jātiyā jarāya maraṇena sokehi paridevehi dukkhehi domanassehi upāyāsehi ādittan'ti vadāmi
Mano āditto dhammā ādittā manoviññāṇaṃ ādittaṃ manosamphasso āditto yam'p'idaṃ manosamphassapaccayā uppajjati vedayitaṃ sukhaṃ vā dukkhaṃ vā adukkham'asukhaṃ vā tam'pi ādittaṃ Kena ādittaṃ?
Ādittaṃ rāg'agginā dos'agginā moh'agginā ādittaṃ jātiyā jarāya maraṇena sokehi paridevehi dukkhehi domanassehi upāyāsehi ādittan'ti vadāmiEvaṃ passaṃ bhikkhave Sutvā ariyasāvako cakkhusmim'pi nibbindati rūpesu'pi nibbindati cakkhuviññāṇe'pi nibbindati cakkhusamphasse'pi nibbindati yam'p'idaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkham'asukhaṃ vā tasmim'pi nibbindati
Sotasmim'pi nibbindati saddesu'pi nibbindati sotaviññāṇe'pi nibbindati sotasamphasse'pi nibbindati yam'p'idaṃ sotasamphassapaccayā uppajjati vedayitaṃ sukhaṃ vā dukkhaṃ vā adukkham'asukhaṃ vā tasmim'pi nibbindati
Ghānasmim'pi nibbindati gandhesu'pi nibbindati ghānaviññāṇe'pi nibbindati ghānasamphasse'pi nibbindati yam'p'idaṃ ghānasamphassapaccayā uppajjati vedayitaṃ sukhaṃ vā dukkhaṃ vā adukkham'asukhaṃ vā tasmim'pi nibbindati
Jivhāya'pi nibbindati rasesu'pi nibbindati jivhāviññāṇe'pi nibbindati jivhāsamphasse'pi nibbindati yam'p'idaṃ jivhāsamphassapaccayā uppajjati vedayitaṃ sukhaṃ vā dukkhaṃ vā adukkham'asukhaṃ vā tasmim'pi nibbindati
Kāyasmim'pi nibbindati phoṭṭhabbesu'pi nibbindati kāyaviññāṇe'pi nibbindati kāyasamphasse'pi nibbindati yam'p'idaṃ kāyasamphassapaccayā uppajjati vedayitaṃ sukhaṃ vā dukkhaṃ vā adukkham'asukhaṃ vā tasmim'pi nibbindati
Manasmim'pi nibbindati dhammesu'pi nibbindati manoviññāṇe'pi nibbindati manosamphasse'pi nibbindati yam'p'idaṃ manosamphassapaccayā uppajjati vedayitaṃ sukhaṃ vā dukkhaṃ vā adukkham'asukhaṃ vā tasmim'pi nibbindati
Nibbindaṃ virajjati virāgā vimuccati vimuttasmiṃ vimuttam'iti ñāṇaṃ hoti: 
Khīṇā jāti vusitaṃ brahmacariyaṃ kataṃ karaṇīyaṃ n'āparaṃ itthattāyā'ti pajānātī'ti
Idam'avoca bhagavā Attamanā te bhikkhū bhagavato bhāsitaṃ abhinanduṃ. Imasmiñ'ca pana veyyākaraṇasmiṃ bhaññamāne tassa bhikkhusahassassa anupādāya āsavehi cittāni vimucciṃsū'ti

Yathā vārivahā pūrā

Yathā vārivahā pūrā Paripūrenti sāgaraṃ Evam'eva ito dinnaṃ Petānaṃ upakappati
Icchitaṃ patthitaṃ tumhaṃ Khippam'eva samijjhatu
Sabbe pūrentu saṅkappā Cando paṇṇaraso yathā Maṇi jotiraso yathā
Sabb'ītiyo vivajjantu Sabbarogo vinassatu Mā te bhavatv'antarāyo Sukhī dīgh'āyuko bhava
Abhivādanasīlissa Niccaṃ vuḍḍh'āpacāyino Cattāro dhammā vaḍḍhanti Āyu vaṇṇo sukhaṃ balaṃ
Bhavatu sabbamaṅgalaṃ Rakkhantu sabbadevatā Sabbabuddh'ānubhāvena Sadā sotthī bhavantu te
Bhavatu sabbamaṅgalaṃ Rakkhantu sabbadevatā Sabbadhamm'ānubhāvena Sadā sotthī bhavantu te
Bhavatu sabbamaṅgalaṃ Rakkhantu sabbadevatā Sabbasaṅgh'ānubhāvena Sadā sotthī bhavantu te

Yathā vārivahā pūrā 

Yathā vārivahā pūrā paripūrenti sāgaraṃ evam'eva ito dinnaṃ petānaṃ upakappati icchitaṃ patthitaṃ tumhaṃ khippam'eva samijjhatu sabbe pūrentu saṅkappā cando paṇṇaraso yathā maṇi jotiraso yathā
Sabb'ītiyo vivajjantu Sabbarogo vinassatu Mā te bhavatv'antarāyo Sukhī dīgh'āyuko bhava
Abhivādanasīlissa Niccaṃ vuḍḍh'āpacāyino Cattāro dhammā vaḍḍhanti Āyu vaṇṇo sukhaṃ balaṃ

Ratanattay'ānubhāv'ādigāthā

Ratanattay'ānubhāvena Ratanattayatejasā Dukkharogabhayā verā, Sokā sattu c'upaddavā Anekā antarāyā'pi, Vinassantu asesato Jayasiddhi dhanaṃ lābhaṃ, Sotthi bhāgyaṃ sukhaṃ balaṃ Siri āyu ca vaṇṇo ca, Bhogaṃ vuḍḍhī ca yasavā Satavassā ca āyū ca, Jīvasiddhī bhavantu te

Bhojanadān'ānumodanā

Yo yassa bhojanaṃ deti So tassa deti pañca'pi Āyuṃ balaṃ sukhaṃ vaṇṇaṃ Paṭibhānañ'ca pañcamaṃ 
Āyudo balado dhīro Vaṇṇado paṭibhāṇado Sukhassa dātā medhāvī Sukhaṃ so adhigacchati Āyuṃ datvā balaṃ vaṇṇaṃ Sukhañ'ca paṭibhānakaṃ Dīgh'āyu yasavā hoti Yattha yatth'ūpapajjati 
Abhivādanasīlissa Niccaṃ vuḍḍh'āpacāyino Cattāro dhammā vaḍḍhanti Āyu vaṇṇo sukhaṃ balaṃ 
Padakkhiṇaṃ kāyakammaṃ Vācākammaṃ padakkhiṇaṃ Padakkhiṇaṃ manokammaṃ Paṇīdhi te padakkhiṇe Padakkhiṇāni katvāna Labhant'atthe padakkhiṇe Te atthaladdhā sukhitā Virūḷhā buddhasāsane Arogā sukhitā hotha Saha sabbehi ñātibhī

Cullamaṅgalacakkavāḷa

Sabbabuddh'ānubhāvena Sabbadhamm'ānubhāvena Sabbasaṅgh'ānubhāvena Buddharatanaṃ dhammaratanaṃ saṅgharatanaṃ Tiṇṇaṃ ratanānaṃ ānubhāvena Caturāsītisahassadhammakkhandh'ānubhāvena Piṭakattay'ānubhāvena Jinasāvak'ānubhāvena Sabbe te rogā Sabbe te bhayā Sabbe te antarāyā Sabbe te upaddavā Sabbe te dunnimittā Sabbe te avamaṅgalā vinassantu Āyuvaḍḍhako Dhanavaḍḍhako Sirivaḍḍhako Yasavaḍḍhako Balavaḍḍhako Vaṇṇavaḍḍhako Sukhavaḍḍhako hotu sabbadā Dukkharogabhayaverā Sokā sattu c'upaddavā Anekā antarāyā'pi Vinassantu ca tejasā Jayasiddhi dhanaṃ lābhaṃ Sotthi bhāgyaṃ sukhaṃ balaṃ Siri āyu ca vaṇṇo ca Bhogaṃ vuḍḍhī ca yasavā Satavassā ca āyū ca Jīvasiddhī bhavantu te

Aggappasādasuttagāthā

Aggato ve pasannānaṃ Aggaṃ dhammaṃ vijānataṃ
Agge buddhe pasannānaṃ Dakkhiṇeyye anuttare
Agge dhamme pasannānaṃ Virāg'ūpasame sukhe
Agge saṅghe pasannānaṃ Puññakkhette anuttare
Aggasmiṃ dānaṃ dadataṃ Aggaṃ puññaṃ pavaḍḍhati
Aggaṃ āyu ca vaṇṇo ca Yaso kitti sukhaṃ balaṃ
Aggassa dātā medhāvī Aggadhammasamāhito
Devabhūto manusso vā Aggappatto pamodatī'ti
KāladānasuttagāthāKāle dadanti sapaññā Vadaññū vītamaccharā
Kālena dinnaṃ ariyesu Ujubhūtesu tādisu
Vippasannamanā tassa Vipulā hoti dakkhiṇā
Ye tattha anumodanti Veyyāvaccaṃ karonti vā
Na tena dakkhiṇā onā Te'pi puññassa bhāgino
Tasmā dade appaṭivānacitto Yattha dinnaṃ mahapphalaṃ
Puññāni paralokasmiṃ Patiṭṭhā honti pāṇinan'ti

So atthaladdho 

So atthaladdho sukhito Viruḷho buddhasāsane Arogo sukhito hohi Saha sabbehi ñātibhi
Sā atthaladdhā sukhitā Viruḷhā buddhasāsane Arogā sukhitā hohi Saha sabbehi ñātibhi
Te atthaladdhā sukhitā Viruḷhā buddhasāsane Arogā sukhitā hotha Saha sabbehi ñātibhi

Devāārādhanā 
Pharitvāna mettaṃ samettā bhadantā Avikkhittacittā parittaṃ bhaṇantu Sagge kāme ca rūpe girisikharataṭe c'antalikkhe vimāne Dīpe raṭṭhe ca gāme taruvanagahane gehavatthumhi khette Bhummā c'āyantu devā jalathalavisame yakkhagandhabbanāgā Tiṭṭhantā santike yaṃ munivaravacanaṃ sādhavo me suṇantu Buddhadassanakālo ayam'bhadantā Dhammassavanakālo ayam'bhadantā Saṅghapayirupāsanakālo ayam'bhadantā

Pubbabhāganamakārapāṭho
Namo tassa Bhagavato arahato sammāsambuddhassa 

Saraṇagamanapāṭho

Buddhaṃ saraṇaṃ gacchāmi Dhammaṃ saraṇaṃ gacchāmi Saṅghaṃ saraṇaṃ gacchāmi
Dutiyam'pi buddhaṃ saraṇaṃ gacchāmi Dutiyam'pi dhammaṃ saraṇaṃ gacchāmi Dutiyam'pi saṅghaṃ saraṇaṃ gacchāmi
Tatiyam'pi buddhaṃ saraṇaṃ gacchāmi Tatiyam'pi dhammaṃ saraṇaṃ gacchāmi Tatiyam'pi saṅghaṃ saraṇaṃ gacchāmi 

Namakārasiddhigāthā

Yo cakkhumā mohamalāpakaṭṭho Sāmaṃ va buddho sugato vimutto Mārassa pāsā vinimocayanto Pāpesi khemaṃ janataṃ vineyyaṃ Buddhaṃ varan'taṃ sirasā namāmi Lokassa nāthañ'ca vināyakañ'ca Tan'tejasā te jayasiddhi hotu Sabb'antarāyā ca vināsamentu
Dhammo dhajo yo viya tassa satthu Dassesi lokassa visuddhimaggaṃ Niyyāniko dhammadharassa dhārī Sāt'āvaho santikaro suciṇṇo Dhammaṃ varan'taṃ sirasā namāmi Mohappadālaṃ upasantadāhaṃ Tan'tejasā te jayasiddhi hotu Sabb'antarāyā ca vināsamentuSaddhammasenā sugat'ānugo yo Lokassa pāp'ūpakilesajetā Santo sayaṃ santiniyojako ca Svākkhātadhammaṃ viditaṃ karoti Saṅghaṃ varan'taṃ sirasā namāmi Buddh'ānubuddhaṃ samasīladiṭṭhiṃ Tan'tejasā te jayasiddhi hotu Sabb'antarāyā ca vināsamentu 

Namokāraaṭṭhaka

Namo arahato sammā Sambuddhassa mah'esino Namo uttamadhammassa Svākkhātass'eva ten'idha
Namo mahāsaṅghassā'pi Visuddhasīladiṭṭhino Namo omāty'āraddhassa Ratanattayassa sādhukaṃ Namo omak'ātītassa Tassa vatthuttayassa'pi Namokārappabhāvena Vigacchantu upaddavāNamokār'ānubhāvena Suvatthi hotu sabbadā Namokārassa tejena Vidhimhi homi tejavā 

Maṅgalasutta 

Evaṃ me sutaṃ Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā ten'upasaṅkami. Upasaṅkamitvā bhagavantaṃ abhivādetvā ekam'antaṃ aṭṭhāsi. Ekam'antaṃ ṭhitā kho sā devatā bhagavantaṃ gāthāya ajjhabhāsi: 
Bahū devā manussā ca Maṅgalāni acintayuṃ Ākaṅkhamānā sotthānaṃ Brūhi maṅgalam'uttamaṃ
Asevanā ca bālānaṃ Paṇḍitānañ'ca sevanā Pūjā ca pūjanīyānaṃ Etam'maṅgalam'uttamaṃ
Paṭirūpadesavāso ca Pubbe ca katapuññatā Attasammāpaṇidhi ca Etam'maṅgalam'uttamaṃ
Bāhusaccañ'ca sippañ'ca Vinayo ca susikkhito Subhāsitā ca yā vācā Etam'maṅgalam'uttamaṃ
Mātāpituupaṭṭhānaṃ Puttadārassa saṅgaho Anākulā ca kammantā Etam'maṅgalam'uttamaṃ
Dānañ'ca dhammacariyā ca Ñātakānañ'ca saṅgaho Anavajjāni kammāni Etam'maṅgalam'uttamaṃ
Āratī viratī pāpā Majjapānā ca saññamo Appamādo ca dhammesu Etam'maṅgalam'uttamaṃ
Gāravo ca nivāto ca Santuṭṭhī ca kataññutā Kālena dhammassavanaṃ Etam'maṅgalam'uttamaṃ
Khantī ca sovacassatā Samaṇānañ'ca dassanaṃ Kālena dhammasākacchā Etam'maṅgalam'uttamaṃ
Tapo ca brahmacariyañ'ca Ariyasaccānadassanaṃ Nibbānasacchikiriyā ca Etam'maṅgalam'uttamaṃ
Phuṭṭhassa lokadhammehi Cittaṃ yassa na kampati Asokaṃ virajaṃ khemaṃ Etam'maṅgalam'uttamaṃ
Etādisāni katvāna Sabbattham'aparājitā Sabbattha sotthiṃ gacchanti Tan'tesaṃ maṅgalam'uttaman'ti 

Ratanasutta

Yān'īdha bhūtāni samāgatāni Bhummāni vā yāni va antalikkhe Sabb'eva bhūtā sumanā bhavantu Atho'pi sakkacca suṇantu bhāsitaṃ
Tasmā hi bhūtā nisāmetha sabbe Mettaṃ karotha mānusiyā pajāya Divā ca ratto ca haranti ye baliṃ Tasmā hi ne rakkhatha appamattā
Yaṅ kiñci vittaṃ idha vā huraṃ vā Saggesu vā yaṃ ratanaṃ paṇītaṃ Na no samaṃ atthi tathāgatena Idam'pi buddhe ratanaṃ paṇītaṃ Etena saccena suvatthi hotu
Khayaṃ virāgaṃ amataṃ paṇītaṃ Yad'ajjhagā sakyamunī samāhito Na tena dhammena sam'atthi kiñci Idam'pi dhamme ratanaṃ paṇītaṃ Etena saccena suvatthi hotu
Yam'buddhaseṭṭho parivaṇṇayī suciṃ Samādhim'ānantarikañ'ñam'āhu Samādhinā tena samo na vijjati Idam'pi dhamme ratanaṃ paṇītaṃ Etena saccena suvatthi hotu
Ye puggalā aṭṭha sataṃ pasatthā Cattāri etāni yugāni honti Te dakkhiṇeyyā sugatassa sāvakā Etesu dinnāni mahapphalāni Idam'pi saṅghe ratanaṃ paṇītaṃ Etena saccena suvatthi hotu
Ye suppayuttā manasā daḷhena Nikkāmino gotamasāsanamhi Te pattipattā amataṃ vigayha Laddhā mudhā nibbutiṃ bhuñjamānā Idam'pi saṅghe ratanaṃ paṇītaṃ Etena saccena suvatthi hotu
Yath'indakhīlo paṭhaviṃ sito siyā Catubbhi vātebhi asampakampiyo Tath'ūpamaṃ sappurisaṃ vadāmi Yo ariyasaccāni avecca passati Idam'pi saṅghe ratanaṃ paṇītaṃ Etena saccena suvatthi hotu
Ye ariyasaccāni vibhāvayanti Gambhīrapaññena sudesitāni Kiñ'c'āpi te honti bhusa'ppamattā Na te bhavaṃ aṭṭhamam'ādiyanti Idam'pi saṅghe ratanaṃ paṇītaṃ Etena saccena suvatthi hotu
Sahā v'assa dassanasampadāya Tay'assu dhammā jahitā bhavanti Sakkāyadiṭṭhi vicikicchitañ'ca Sīlabbataṃ vā'pi yad'atthi kiñci Catūh'apāyehi ca vippamutto Cha c'ābhiṭhānāni abhabbo kātuṃ Idam'pi saṅghe ratanaṃ paṇītaṃ Etena saccena suvatthi hotu
Kiñ'c'āpi so kammaṃ karoti pāpakaṃ Kāyena vācā uda cetasā vā Abhabbo so tassa paṭicchadāya Abhabbatā diṭṭhapadassa vuttā Idam'pi saṅghe ratanaṃ paṇītaṃ Etena saccena suvatthi hotu
Vanappagumbe yathā phussi't'agge Gimhānamāse paṭhamasmiṃ gimhe Tath'ūpamaṃ dhammavaraṃ adesayi Nibbānagāmiṃ paramaṃ hitāya Idam'pi buddhe ratanaṃ paṇītaṃ Etena saccena suvatthi hotu
Varo varaññū varado var'āharo Anuttaro dhammavaraṃ adesayi Idam'pi buddhe ratanaṃ paṇītaṃ Etena saccena suvatthi hotu
Khīṇaṃ purāṇaṃ navaṃ n'atthi sambhavaṃ Virattacitt'āyatike bhavasmiṃ Te khīṇabījā aviruḷhichandā Nibbanti dhīrā yathā'yam padīpo Idam'pi saṅghe ratanaṃ paṇītaṃ Etena saccena suvatthi hotu
Yān'īdha bhūtāni samāgatāni Bhummāni vā yāni va antalikkhe Tathāgataṃ devamanussapūjitaṃ Buddhaṃ namassāma suvatthi hotu
Yān'īdha bhūtāni samāgatāni Bhummāni vā yāni va antalikkhe Tathāgataṃ devamanussapūjitaṃ Dhammaṃ namassāma suvatthi hotu
Yān'īdha bhūtāni samāgatāni Bhummāni vā yāni va antalikkhe Tathāgataṃ devamanussapūjitaṃ Saṅghaṃ namassāma suvatthi hotu 

Karaṇīyamettasutta

Karaṇīyam'atthakusalena Yan'taṃ santaṃ padaṃ abhisamecca Sakko ujū ca suhujū ca Suvaco c'assa mudu anatimānī
Santussako ca subharo ca Appakicco ca sallahukavutti Sant'indriyo ca nipako ca Appagabbho kulesu ananugiddho
Na ca khuddaṃ samācare kiñci Yena viññū pare upavadeyyuṃ Sukhino vā khemino hontu Sabbe sattā bhavantu sukhit'attā
Ye keci pāṇabhūt'atthi Tasā vā thāvarā vā anavasesā Dīghā vā ye mahantā vā Majjhimā rassakā aṇukathūlā
Diṭṭhā vā ye ca adiṭṭhā Ye ca dūre vasanti avidūre Bhūtā vā sambhavesī vā Sabbe sattā bhavantu sukhit'attā
Na paro paraṃ nikubbetha N'ātimaññetha katthaci naṃ kiñci Byārosanā paṭīghasaññā N'āññam'aññassa dukkham'iccheyya
Mātā yathā niyaṃ puttaṃ Āyusā ekaputtam'anurakkhe Evam'pi sabbabhūtesu Mānasam'bhāvaye aparimāṇaṃ
Mettañ'ca sabbalokasmiṃ Mānasam'bhāvaye aparimāṇaṃ Uddhaṃ adho ca tiriyañ'ca Asambādhaṃ averaṃ asapattaṃ
Tiṭṭhañ'caraṃ nisinno vā Sayāno vā yāvat'assa vigatamiddho Etaṃ satiṃ adhiṭṭheyya Brahmam'etaṃ vihāraṃ idham'āhu
Diṭṭhiñ'ca anupagamma Sīlavā dassanena sampanno Kāmesu vineyya gedhaṃ Na hi jātu gabbhaseyyaṃ punaretī'ti 

Khandhaparittaṃ

Virūpakkhehi me mettaṃ Mettaṃ erāpathehi me Chabyāputtehi me mettaṃ Mettaṃ kaṇhāgotamakehi ca
Apādakehi me mettaṃ Mettaṃ dipādakehi me Catuppadehi me mettaṃ Mettaṃ bahuppadehi me
Mā maṃ apādako hiṃsi Mā maṃ hiṃsi dipādako Mā maṃ catuppado hiṃsi Mā maṃ hiṃsi bahuppado
Sabbe sattā sabbe pāṇā Sabbe bhūtā ca kevalā Sabbe bhadrāni passantu Mā kiñci pāpam'āgamā. 
Appamāṇo buddho Appamāṇo dhammo Appamāṇo saṅgho 
Pamāṇavantāni siriṃsapāni Ahivicchikā satapadī Uṇṇānābhī sarabhū mūsikā 
Katā me rakkhā katā me parittā Paṭikkamantu bhūtāni So'haṃ namo bhagavato Namo sattannaṃ sammāsambuddhānaṃ.

Buddhadhammasaṅghaguṇā

Iti'pi so bhagavā Arahaṃ sammāsambuddho Vijjācaraṇasampanno Sugato lokavidū Anuttaro purisadammasārathi Satthā devamanussānaṃ Buddho bhagavā'ti
Svākkhāto bhagavatā dhammo Sandiṭṭhiko akāliko ehipassiko Opanayiko paccattaṃ veditabbo viññūhī'ti
Supaṭipanno bhagavato sāvakasaṅgho Ujupaṭipanno bhagavato sāvakasaṅgho Ñāyapaṭipanno bhagavato sāvakasaṅgho Sāmīcipaṭipanno bhagavato sāvakasaṅgho Yad'idaṃ cattāri purisayugāni aṭṭha purisapuggalā Esa bhagavato sāvakasaṅgho Āhuneyyo pāhuneyyo dakkhiṇeyyo añjalikaraṇīyo Anuttaraṃ puññakkhettaṃ lokassā'ti

Yaṅ kiñci ratanaṃ loke

Yaṅ kiñci ratanaṃ loke Vijjati vividhaṃ puthu Ratanaṃ buddhasamaṃ n'atthi Tasmā sotthī bhavantu te
Yaṅ kiñci ratanaṃ loke Vijjati vividhaṃ puthu Ratanaṃ dhammasamaṃ n'atthi Tasmā sotthī bhavantu te
Yaṅ kiñci ratanaṃ loke Vijjati vividhaṃ puthu Ratanaṃ saṅghasamaṃ n'atthi Tasmā sotthī bhavantu te
Sakkatvā buddharatanaṃ Osadhaṃ uttamaṃ varaṃ Hitaṃ devamanussānaṃ Buddhatejena sotthinā Nassant'upaddavā sabbe Dukkhā vūpasamentu te
Sakkatvā dhammaratanaṃ Osadhaṃ uttamaṃ varaṃ Pariḷāh'ūpasamanaṃ Dhammatejena sotthinā Nassant'upaddavā sabbe Bhayā vūpasamentu te
Sakkatvā saṅgharatanaṃ Osadhaṃ uttamaṃ varaṃ Āhuneyyaṃ pāhuneyyaṃ Saṅghatejena sotthinā Nassant'upaddavā sabbe Rogā vūpasamentu te

Bojjh'aṅgaparittaṃ 

Bojjh'aṅgo satisaṅkhāto Dhammānaṃ vicayo tathā Viriyam'pītipassaddhi Bojjh'aṅgā ca tathā'pare Samādh'upekkhabojjh'aṅgā Satt'ete sabbadassinā Muninā samma'd'akkhātā Bhāvitā bahulīkatā Saṃvattanti abhiññāya Nibbānāya ca bodhiyā Etena saccavajjena Sotthi te hotu sabbadā
Ekasmiṃ samaye nātho Moggallānañ'ca kassapaṃ Gilāne dukkhite disvā Bojjh'aṅge satta desayi Te ca taṃ abhinanditvā Rogā mucciṃsu taṅ'khaṇe Etena saccavajjena Sotthi te hotu sabbadā
Ekadā dhammarājā'pi Gelaññen'ābhipīḷito Cundattherena taññ'eva Bhaṇāpetvāna sādaraṃ Sammoditvā ca ābādhā Tamhā vuṭṭhāsi ṭhānaso Etena saccavajjena Sotthi te hotu sabbadā
Pahīnā te ca ābādhā Tiṇṇannam'pi mah'esinaṃ Magg'āhatakilesā va Patt'ānuppattidhammataṃ Etena saccavajjena Sotthi te hotu sabbadā

Abhayaparittaṃ

Yan'dunnimittaṃ avamaṅgalañ'ca Yo c'āmanāpo sakuṇassa saddo Pāpaggaho dussupinaṃ akantaṃ Buddh'ānubhāvena vināsamentu
Yan'dunnimittaṃ avamaṅgalañ'ca Yo c'āmanāpo sakuṇassa saddo Pāpaggaho dussupinaṃ akantaṃ Dhamm'ānubhāvena vināsamentu 
Yan'dunnimittaṃ avamaṅgalañ'ca Yo c'āmanāpo sakuṇassa saddo Pāpaggaho dussupinaṃ akantaṃ Saṅgh'ānubhāvena vināsamentu

Devatāuyyojanagāthā

Dukkhappattā ca niddukkhā Bhayappattā ca nibbhayā Sokappattā ca nissokā Hontu sabbe'pi pāṇino
Ettāvatā ca amhehi Sambhataṃ puññasampadaṃ Sabbe devā anumodantu
Dānaṃ dadantu saddhāya Sīlaṃ rakkhantu sabbadā Bhāvan'ābhiratā hontu Gacchantu devatāgatāSabbe buddhā balappattā 
Paccekānañ'ca yaṃ balaṃ Arahantānañ'ca tejena Rakkhaṃ bandhāmi sabbaso

Jayamaṅgalaaṭṭhagāthā

Bāhuṃ Sahassam'abhinimmita sāvudhan'taṃ Grīmekhalaṃ uditaghorasasenamāraṃ Dān'ādidhammavidhinā jitavā mun'indo Tan'tejasā bhavatu te jayamaṅgalāni
Mār'ātirekam'abhiyujjhitasabbarattiṃ Ghoram'pan'āḷavakam'akkhamathaddhayakkhaṃ Khantīsudantavidhinā jitavā mun'indo Tan'tejasā bhavatu te jayamaṅgalāni
Nāḷāgiriṃ gajavaraṃ atimattabhūtaṃ Dāv'aggicakkam'asanīva sudāruṇan'taṃ Mett'ambusekavidhinā jitavā mun'indo Tan'tejasā bhavatu te jayamaṅgalāni
Ukkhittakhaggam'atihatthasudāruṇan'taṃ Dhāvan'tiyojanapath'aṅgulimālavantaṃ Iddhī'bhisaṅkhatamano jitavā mun'indo Tan'tejasā bhavatu te jayamaṅgalāni
Katvāna kaṭṭham'udaraṃ iva gabbhinīyā Ciñcāya duṭṭhavacanaṃ janakāya majjhe Santena somavidhinā jitavā mun'indo Tan'tejasā bhavatu te jayamaṅgalāni
Saccaṃ vihāya matisaccakavādaketuṃ Vād'ābhiropitamanaṃ atiandhabhūtaṃ Paññāpadīpajalito jitavā mun'indo Tan'tejasā bhavatu te jayamaṅgalāni
Nandopanandabhujagaṃ vibudhaṃ mah'iddhiṃ Puttena therabhujagena dam'āpayanto Iddh'ūpadesavidhinā jitavā mun'indo Tan'tejasā bhavatu te jayamaṅgalāni
Duggāhadiṭṭhibhujagena sudaṭṭhahatthaṃ Brahmaṃ visuddhijutim'iddhibak'ābhidhānaṃ Ñāṇāgadena vidhinā jitavā mun'indo Tan'tejasā bhavatu te jayamaṅgalāni
Etā'pi buddhajayamaṅgalaaṭṭhagāthā Yo vācano dinadine sarate'm'atandī Hitvān'anekavividhāni c'upaddavāni Mokkhaṃ sukhaṃ adhigameyya naro sapañño

Jayaparittaṃ

Mahākāruṇiko nātho Hitāya sabbapāṇinaṃ Pūretvā pāramī sabbā Patto sambodhim'uttamaṃ Etena saccavajjena Hotu te jayamaṅgalaṃ
Jayanto bodhiyā mūle Sakyānaṃ nandivaḍḍhano Evaṃ tvaṃ vijayo hohi Jayassu jayamaṅgale
Aparājitapallaṅke Sīse paṭhavipokkhare Abhiseke sabbabuddhānaṃ Aggappatto pamodati
Sunakkhattaṃ sumaṅgalaṃ Supabhātaṃ suhuṭṭhitaṃ Sukhaṇo sumuhutto ca Suyiṭṭhaṃ brahmacārisu
Padakkhiṇaṃ kāyakammaṃ Vācākammaṃ padakkhiṇaṃ Padakkhiṇaṃ manokammaṃ Paṇīdhi te padakkhiṇe Padakkhiṇāni katvāna Labhant'atthe padakkhiṇe

Bhavatusabbamaṅgalaṃ 

Bhavatu sabbamaṅgalaṃ Rakkhantu sabbadevatā Sabbabuddh'ānubhāvena Sadā sotthī bhavantu te
Bhavatu sabbamaṅgalaṃ Rakkhantu sabbadevatā Sabbadhamm'ānubhāvena Sadā sotthī bhavantu te
Bhavatu sabbamaṅgalaṃ Rakkhantu sabbadevatā Sabbasaṅgh'ānubhāvena Sadā sotthī bhavantu te

Pubbabhāganamakārapāṭho
Namo tassa Bhagavato arahato sammāsambuddhassa 

Dhammasaṅgaṇīmātikā

Kusalā dhammā Akusalā dhammā Abyākatā dhammā
Sukhāya vedanāya sampayuttā dhammā Dukkhāya vedanāya sampayuttā dhammā Adukkham'asukhāya vedanāya sampayuttā dhammā
Vipākā dhammā Vipākadhammadhammā N'eva vipāka na vipākadhammadhammā
Upādinn'upādāniyā dhammā Anupādinn'upādāniyā dhammā Anupādinn'ānupādāniyā dhammā
Saṅkiliṭṭhasaṅkilesikā dhammā Asaṅkiliṭṭhasaṅkilesikā dhammā Asaṅkiliṭṭh'āsaṅkilesikā dhammā
Savitakkasavicārā dhammā Avitakkavicāramattā dhammā Avitakk'āvicārā dhammā
Pītisahagatā dhammā Sukhasahagatā dhammā Upekkhāsahagatā dhammā
Dassanena pahātabbā dhammā Bhāvanāya pahātabbā dhammā N'eva dassanena na bhāvanāya pahātabbā dhammā
Dassanena pahātabbahetukā dhammā Bhāvanāya pahātabbahetukā dhammā N'eva dassanena na bhāvanāya pahātabbahetukā dhammā
Ācayagāmino dhammā Apacayagāmino dhammā N'ev'ācayagāmino n'āpacayagāmino dhammā
Sekkhā dhammā Asekkhā dhammā N'eva sekkhā n'āsekkhā dhammā
Parittā dhammā Mahaggatā dhammā Appamāṇā dhammā
Paritt'ārammaṇā dhammā Mahaggat'ārammaṇā dhammā Appamāṇ'ārammaṇā dhammā
Hīnā dhammā Majjhimā dhammā Paṇītā dhammā
Micchattaniyatā dhammā Sammattaniyatā dhammā Aniyatā dhammā
Magg'ārammaṇā dhammā Maggahetukā dhammā Magg'ādhipatino dhammā
Uppannā dhammā Anuppannā dhammā Uppādino dhammā
Atītā dhammā Anāgatā dhammā Paccuppannā dhammā
Atīt'ārammaṇā dhammā Anāgat'ārammaṇā dhammā Paccuppann'ārammaṇā dhammā
Ajjhattā dhammā Bahiddhā dhammā Ajjhattabahiddhā dhammā
Ajjhatt'ārammaṇā dhammā Bahiddh'ārammaṇā dhammā Ajjhattabahiddh'ārammaṇā dhammā
Sanidassanasappaṭighā dhammā Anidassanasappaṭighā dhammā Anidassan'āppaṭighā dhammāDhs 1

Vipassanābhūmipāṭho

Pañcakkhandhā: Rūpakkhandho vedanākkhandho saññākkhandho saṅkhārakkhandho viññāṇakkhandho
Dvādas'āyatanāni: Cakkhv'āyatanaṃ rūp'āyatanaṃ sot'āyatanaṃ sadd'āyatanaṃ ghān'āyatanaṃ gandh'āyatanaṃ jivh'āyatanaṃ ras'āyatanaṃ kāy'āyatanaṃ phoṭṭhabb'āyatanaṃ man'āyatanaṃ dhamm'āyatanaṃ 
Aṭṭhārasa dhātuyo: Cakkhudhātu rūpadhātu cakkhuviññāṇadhātu sotadhātu saddadhātu sotaviññāṇadhātu ghānadhātu gandhadhātu ghānaviññāṇadhātu jivhādhātu rasadhātu jivhāviññāṇadhātu kāyadhātu phoṭṭhabbadhātu kāyaviññāṇadhātu manodhātu dhammadhātu manoviññāṇadhātu 
Bāvīsat'indriyāni: Cakkhu'ndriyaṃ sot'indriyaṃ ghān'indriyaṃ jivh'indriyaṃ kāy'indriyaṃ man'indriyaṃ itth'indriyaṃ puris'indriyaṃ jīvit'indriyaṃ sukh'indriyaṃ dukkh'indriyaṃ somanass'indriyaṃ domanass'indriyaṃ upekkh'indriyaṃ saddh'indriyaṃ viriy'indriyaṃ sat'indriyaṃ samādh'indriyaṃ paññ'indriyaṃ anaññātañ'ñassāmī't'indriyaṃ aññ'indriyaṃ aññātāv'indriyaṃ. 
Cattāri ariyasaccāni: Dukkhaṃ ariyasaccaṃ Dukkhasamudayo ariyasaccaṃ Dukkhanirodho ariyasaccaṃ Dukkhanirodhagāminī paṭipadā ariyasaccaṃ.
Avijjāpaccayā saṅkhārā Saṅkhārapaccayā viññāṇaṃ Viññāṇapaccayā nāmarūpaṃ Nāmarūpapaccayā saḷ'āyatanaṃ Saḷ'āyatanapaccayā phasso Phassapaccayā vedanā Vedanāpaccayā taṇhā Taṇhāpaccayā upādānaṃ Upādānapaccayā bhavo Bhavapaccayā jāti Jātipaccayā jarāmaraṇaṃ sokaparidevadukkhadomanass'upāyāsā sambhavanti Evam'etassa kevalassa dukkhakkhandhassa samudayo hoti 
Avijjāya tv'eva asesavirāganirodhā saṅkhāranirodho Saṅkhāranirodhā viññāṇanirodho Viññāṇanirodhā nāmarūpanirodho Nāmarūpanirodhā saḷ'āyatananirodho Saḷ'āyatananirodhā phassanirodho Phassanirodhā vedanānirodho Vedanānirodhā taṇhānirodho Taṇhānirodhā upādānanirodho Upādānanirodhā bhavanirodho Bhavanirodhā jātinirodho Jātinirodhā jarāmaraṇaṃ sokaparidevadukkhadomanass'upāyāsā nirujjhanti Evam'etassa kevalassa dukkhakkhandhassa nirodho hoti 

Paṭṭhānamātikāpāṭho

Hetupaccayo Ārammaṇapaccayo adhipatipaccayo anantarapaccayo samanantarapaccayo sahajātapaccayo aññam'aññapaccayo nissayapaccayo upanissayapaccayo purejātapaccayo pacchājātapaccayo āsevanapaccayo kammapaccayo vipākapaccayo āhārapaccayo indriyapaccayo jhānapaccayo maggapaccayo sampayuttapaccayo vippayuttapaccayo atthipaccayo n'atthipaccayo vigatapaccayo avigatapaccayo

Adāsime ādi gāthā

Adāsi me akāsi me Ñātimittā sakhā ca me Petānaṃ dakkhiṇaṃ dajjā Pubbe katam'anussaraṃ
Na hi ruṇṇaṃ vā soko vā Yā v'aññā paridevanā Na taṃ petānam'atthāya Evaṃ tiṭṭhanti ñātayo
Ayañ'ca kho dakkhinā dinnā Saṅghamhi supatiṭṭhitā Dīgharattaṃ hitāy'assa Ṭhānaso upakappati
So ñātidhammo ca ayaṃ nidassito Petāna'pūjā ca katā uḷārā Balañ'ca bhikkhūnam'anuppadinnaṃ Tumhehi puññaṃ pasutaṃ anappakan'ti

Aniccā vata saṅkhārā Uppādavayadhammino Uppajjitvā nirujjhanti Tesaṃ vūpasamo sukho 
Sabbe sattā Maranti ca mariṃsu ca marissare Tath'ev'āhaṃ marissāmi N'atthi me ettha saṃsayo

Aciraṃ vat'ayaṃ kāyo Paṭhaviṃ adhisessati Chuḍḍho apetaviññāṇo Niratthaṃ va kaliṅgaraṃ 

Bhavatusabbamaṅgalaṃ 

Bhavatu sabbamaṅgalaṃ Rakkhantu sabbadevatā Sabbabuddh'ānubhāvena Sadā sotthī bhavantu te
Bhavatu sabbamaṅgalaṃ Rakkhantu sabbadevatā Sabbadhamm'ānubhāvena Sadā sotthī bhavantu te
Bhavatu sabbamaṅgalaṃ Rakkhantu sabbadevatā Sabbasaṅgh'ānubhāvena Sadā sotthī bhavantu te


Uddissan'ādhiṭṭhānā
Handa mayaṃ uddissan'ādhiṭṭhānagāthāyo bhaṇāmase 

Iminā puññakammena upajjhāyā guṇ'uttarā Ācariy'ūpakārā ca mātāpitā ca ñātakā Suriyo candimā rājā guṇavantā narā'pi ca Brahmamārā ca indā ca lokapālā ca devatā Yamo mittā manussā ca majjhattā verikā'pi ca Sabbe sattā sukhī hontu puññāni pakatāni me Sukhañ'ca tividhaṃ dentu khippaṃ pāpetha vo'mataṃ
Iminā puññakammena iminā uddissena ca Khipp'āhaṃ sulabhe c'eva taṇh'ūpādānachedanaṃ Ye santāne hīnā dhammā yāva nibbānato mamaṃ Nassantu sabbadā yeva yattha jāto bhave bhave Ujucittaṃ satipaññā sallekho viriyamhinā
Mārā labhantu nokāsaṃ kātuñ'ca viriyesu me
Buddh'ādhipavaro nātho dhammo nātho varuttamo Nātho paccekabuddho ca saṅgho nāthottaro mamaṃ
Tes'ottam'ānubhāvena mār'okāsaṃ labhantu mā 

Sabbapattidāna
Handa mayaṃ sabbapattidānagāthāyo bhaṇāmase 
Puññass'idāni katassa yān'aññāni katāni me
Tesañ'ca bhāgino hontu satt'ānant'āppamāṇakā
Ye piyā guṇavantā ca mayhaṃ mātāpitādayo
Diṭṭhā me c'āpy'adiṭṭhā vā aññe majjhattaverino
Sattā tiṭṭhanti lokasmiṃ te bhummā catuyonikā
Pañc'ekacatuvokārā saṃsarantā bhav'ābhave
Ñātaṃ ye pattidānam'me anumodantu te sayaṃ
Ye c'imaṃ nappajānanti devā tesaṃ nivedayuṃ
Mayā dinnāna'puññānaṃ anumodanahetunā
Sabbe sattā sadā hontu averā sukhajīvino
Khemappadañ'ca pappontu tesāsā sijjhataṃ subhā

Petapattidāna
Idaṃ me ñātinaṃ hotu Sukhitā hontu ñātayo
Idaṃ no ñātinaṃ hotu sukhitā hontu ñātayo
Idaṃ vo ñātinaṃ hotu sukhitā hontu ñātayo

Devatapattidāna
Ettāvatā ca amhehi Sambhataṃ puññasampadaṃ Sabbe devā anumodantu Sabbasampattisiddhiyā
Ettāvatā ca amhehi Sambhataṃ puññasampadaṃ Sabbe bhūtā anumodantu Sabbasampattisiddhiyā
Ettāvatā ca amhehi Sambhataṃ puññasampadaṃ Sabbe sattā anumodantu Sabbasampattisiddhiyā

Paramāya pūjāyañ'ca paṇidhiñ'ca
Handa mayaṃ buddhapūjañ'ca paṇidhiñ'ca karomase 

Buddhaṃ jīvitapariyantaṃ saraṇaṃ gacchāmi
Dhammaṃ jīvitapariyantaṃ saraṇaṃ gacchāmi
Saṅghaṃ jīvitapariyantaṃ saraṇaṃ gacchāmi
Iminā puññakammena
Mā me bālasamāgamo
Sataṃ samāgamo hotu
Yāva nibbānapattiyā
Yo kho bhikkhu vā bhikkhunī vā upāsako vā upāsikā vā Dhamm'ānudhammapaṭipanno viharati Sāmīcipaṭipanno Anudhammacārī So tathāgataṃ sakkaroti garuṃ karoti māneti pūjeti apaciyati Paramāya pūjāya
Tasmā Imāya dhamm'ānudhammapaṭipattiyā buddhaṃ pūjemi Paramāya pūjāya 
Addhā imāya paṭipadāya jātijarābyādhimaraṇamhā parimuccissāmi
Idaṃ me puññaṃ āsavakkhayāvahaṃ hotu
Idaṃ me puññaṃ nibbānassa paccayo hotu

Namo tassa bhagavato arahato sammāsambuddhassa 
Buddhaṃ saraṇaṃ gacchāmi
Dhammaṃ saraṇaṃ gacchāmi
Saṅghaṃ saraṇaṃ gacchāmi
Dutiyam'pi buddhaṃ saraṇaṃ gacchāmi
Dutiyam'pi dhammaṃ saraṇaṃ gacchāmi
Dutiyam'pi saṅghaṃ saraṇaṃ gacchāmi
Tatiyam'pi buddhaṃ saraṇaṃ gacchāmi
Tatiyam'pi dhammaṃ saraṇaṃ gacchāmi
Tatiyam'pi saṅghaṃ saraṇaṃ gacchāmi
Tisaraṇagamanaṃ niṭṭhitaṃ 
Āma bhante
Pāṇ'ātipātā veramaṇisikkhāpadaṃ samādiyāmi
Adinn'ādānā veramaṇisikkhāpadaṃ samādiyāmi
Kāmesu micchācārā veramaṇisikkhāpadaṃ samādiyāmi
Musāvādā veramaṇisikkhāpadaṃ samādiyāmi
Surāmerayamajjappamādaṭṭhānā veramaṇisikkhāpadaṃ samādiyāmiAppamādena sampādetha 

Sādhu sādhu sādhu
Pāṇ'ātipātā veramaṇisikkhāpadaṃ samādiyāmi
Adinn'ādānā veramaṇisikkhāpadaṃ samādiyāmi
Abrahmacariyā veramaṇisikkhāpadaṃ samādiyāmi
Musāvādā veramaṇisikkhāpadaṃ samādiyāmi
Surāmerayamajjapamādaṭṭhānā veramaṇisikkhāpadaṃ samādiyāmi
Vikālabhojanā veramaṇisikkhāpadaṃ samādiyāmi
Naccagītavāditavisūkadassanā mālāgandhavilepanadhāraṇamaṇḍanavibhūsanaṭṭhānā veramaṇisikkhāpadaṃ samādiyāmi
Uccāsayanamahāsayanā veramaṇisikkhāpadaṃ samādiyāmi
Imāni aṭṭha sikkhāpadāni samādiyāmi 
Imāni aṭṭha sikkhāpadāni sīlena sugatiṃ yanti sīlena bhogasampadā sīlena nibbutiṃ yanti tasmā sīlaṃ visodhaye 

Sādhu sādhu sādhu
