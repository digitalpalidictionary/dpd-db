Buddh'ādi-āmisa-pūjā

Yo so Bhagavā arahaṁ sammāsambuddho
Svākkhāto yena bhagavatā dhammo
Supaṭipanno yassa bhagavato sāvaka-saṅgho
Tam'mayaṁ bhagavantaṁ sadhammaṁ sasaṅghaṁ
Imehi sakkārehi yath'ārahaṁ āropitehi abhipūjayāma
Sādhu no bhante bhagavā sucira-parinibbuto'pi
Pacchimā-janat'ānukampa-mānasā
Ime sakkāre duggata-paṇṇākāra-bhūte paṭiggaṇhātu
Amhākaṁ dīgharattaṁ hitāya sukhāya
Arahaṁ Sammāsambuddho bhagavā
Buddhaṁ bhagavantaṁ abhivādemi
Svākkhāto Bhagavatā dhammo
Dhammaṁ namassāmi
Supaṭipanno Bhagavato sāvaka-saṅgho
Saṅghaṁ namāmi

Buddh'ābhitthuti
Handa mayaṁ buddh'ābhitthutiṁ karomase 

Yo so tathāgato arahaṁ sammāsambuddho Vijjācaraṇa-sampanno Sugato Lokavidū Anuttaro purisadamma-sārathi Satthā deva-manussānaṁ Buddho bhagavā
Yo imaṁ lokaṁ sadevakaṁ samārakaṁ sabrahmakaṁ Sassamaṇa-brāhmaṇiṁ pajaṁ sadeva-manussaṁ sayaṁ abhiññā sacchikatvā pavedesi Yo dhammaṁ desesi ādi-kalyāṇaṁ majjhe-kalyāṇaṁ pariyosāna-kalyāṇaṁ Sātthaṁ sabyañjanaṁ kevala-paripuṇṇaṁ parisuddhaṁ brahmacariyaṁ pakāsesi
Tam'ahaṁ bhagavantaṁ abhipūjayāmi tam'ahaṁ bhagavantaṁ sirasā namāmi

Dhamm'ābhitthuti
Handa mayaṁ dhamm'ābhitthutiṁ karomase 

Yo so svākkhāto bhagavatā dhammo Sandiṭṭhiko Akāliko Ehipassiko Opanayiko Paccattaṁ veditabbo viññūhi
Tam'ahaṁ dhammaṁ abhipūjayāmi tam'ahaṁ dhammaṁ sirasā namāmi

Saṅgh'ābhitthuti
Handa mayaṁ saṅgh'ābhitthutiṁ karomase 

Yo so supaṭipanno bhagavato sāvaka-saṅgho Uju-paṭipanno bhagavato sāvaka-saṅgho Ñāya-paṭipanno bhagavato sāvaka-saṅgho Sāmīci-paṭipanno bhagavato sāvaka-saṅgho Yad'idaṁ cattāri purisa-yugāni aṭṭha purisa-puggalā Esa bhagavato sāvaka-saṅgho Āhuneyyo Pāhuneyyo Dakkhiṇeyyo Añjali-karaṇīyo Anuttaraṁ puñña-kkhettaṁ lokassa
Tam'ahaṁ saṅghaṁ abhipūjayāmi tam'ahaṁ saṅghaṁ sirasā namāmi

Ratanattaya-paṇāma
Handa mayaṁ ratanattaya-paṇāma-gāthāyo c'eva saṁvega-parikittana-pāṭhañ'ca bhaṇāmase 

Buddho susuddho karuṇā-mah'aṇṇavo Yo'ccanta-suddhabbara-ñāṇa-locano Lokassa pāp'ūpakilesa-ghātako
Vandāmi buddhaṁ aham'ādarena taṁ
Dhammo padīpo viya tassa satthuno
Yo magga-pāk'āmata-bheda-bhinnakoLok'uttaro yo ca tad'attha-dīpano
Vandāmi dhammaṁ aham'ādarena taṁ
Saṅgho sukhett'ābhyati-khetta-saññito
Yo diṭṭha-santo sugat'ānubodhako Lolappahīno ariyo sumedhaso
Vandāmi saṅghaṁ aham'ādarena taṁ
Icc'evam'ekant'abhipūjaneyyakaṁ vatthu-ttayaṁ vandayat'ābhisaṅkhataṁ Puññaṁ mayā yaṁ mama sabb'upaddavā Mā hontu ve tassa pabhāva-siddhiyā
Idha tathāgato loke uppanno arahaṁ sammāsambuddho
Dhammo ca desito niyyāniko upasamiko parinibbāniko sambodhagāmī sugata-ppavedito
Mayan'taṁ dhammaṁ sutvā evaṁ jānāma
Jāti'pi dukkhā Jarā'pi dukkhā Maraṇam'pi dukkhaṁ Soka-parideva-dukkha-domanass'upāyāsā'pi dukkhā Appiyehi sampayogo dukkho Piyehi vippayogo dukkho Yam'p'icchaṁ na labhati tam'pi dukkhaṁ Saṅkhittena pañc'upādāna-kkhandhā dukkhā
Seyyath'īdaṁ Rūp'ūpādāna-kkhandho Vedan'ūpādāna-kkhandho Saññ'ūpādāna-kkhandho Saṅkhār'ūpādāna-kkhandhoViññāṇ'ūpādāna-kkhandho
Yesaṁ pariññāya Dharamāno so bhagavā Evaṁ bahulaṁ sāvake vineti
Evaṁ bhāgā ca pan'assa bhagavato sāvakesu anusāsanī bahulā pavattati
Rūpaṁ aniccaṁ Vedanā aniccā Saññā aniccā Saṅkhārā aniccā Viññāṇaṁ aniccaṁ 
Rūpaṁ anattā Vedanā anattā Saññā anattā Saṅkhārā anattā Viññāṇaṁ anattā
Sabbe saṅkhārā aniccā Sabbe dhammā anattā'ti
Te mayaṁ otiṇṇ'āmha jātiyā jarā-maraṇena Sokehi paridevehi dukkhehi domanassehi upāyāsehi Dukkh'otiṇṇā dukkha-paretā
App'evanām'imassa kevalassa dukkha-kkhandhassa antakiriyā paññāyethā'ti
Cira-parinibbutam'pi taṁ bhagavantaṁ uddissa arahantaṁ sammāsambuddhaṁ
Saddhā agārasmā anagāriyaṁ pabbajitā Tasmiṁ bhagavati brahmacariyaṁ carāma Bhikkhūnaṁ sikkhā-sājīva-samāpannā
Taṁ no brahmacariyaṁ imassa kevalassa dukkha-kkhandhassa antakiriyāya saṁvattatu

Pacchima-vandanā

Arahaṁ Sammāsambuddho bhagavā
Buddhaṁ bhagavantaṁ abhivādemi
Svākkhāto Bhagavatā dhammo
Dhammaṁ namassāmi
Supaṭipanno Bhagavato sāvaka-saṅgho
Saṅghaṁ namāmi

Buddha-paṭhama-bhāsita
Handa mayaṁ buddha-paṭhama-bhāsita-gāthāyo bhaṇāmase 

Aneka-jāti-saṁsāraṁ – Sandhāvissaṁ anibbisaṁ 
Gaha-kāraṁ gavesanto – Dukkhā jāti punappunaṁ
Gaha-kāraka diṭṭho'si – Puna gehaṁ na kāhasi 
Sabbā te phāsukā bhaggā – Gaha-kūṭaṁ visaṅkhataṁ 
Visaṅkhāra-gataṁ cittaṁ – Taṇhānaṁ khayam'ajjhagā

Dhamma-gārava
Handa mayaṁ dhamma-gārav'ādi-gāthāyo bhaṇāmase 

Ye ca atītā sambuddhā – Ye ca buddhā anāgatā 
Yo c'eta'r'ahi sambuddho – Bahunnaṁ soka-nāsano
Sabbe saddhamma-garuno – Vihariṁsu viharanti ca 
Atho'pi viharissanti – Esā buddhāna dhammatā
Tasmā hi atta-kāmena – Mahattam'abhikaṅkhatā 
Saddhammo garu-kātabbo – Saraṁ buddhāna'sāsanaṁ
Na hi dhammo adhammo ca – Ubho sama-vipākino 
Adhammo nirayaṁ neti – Dhammo pāpeti suggatiṁ 
Dhammo have rakkhati dhamma-cāriṁ 
Dhammo suciṇṇo sukham'āvahāti 
Es'ānisaṁso dhamme suciṇṇe 
Na duggatiṁ gacchati dhamma-cārī 

Khem'ākhema-saraṇa-gamana
Handa mayaṁ khem'ākhema-saraṇa-gamana-paridīpikā-gāthāyo bhaṇāmase 

Bahuṁ ve saraṇaṁ yanti – Pabbatāni vanāni ca 
Ārāma-rukkha-cetyāni – Manussā bhaya-tajjitā
N'etaṁ kho saraṇaṁ khemaṁ – N'etaṁ saraṇam'uttamaṁ 
N'etaṁ saraṇam'āgamma – Sabba-dukkhā pamuccati 
Yo ca buddhañ'ca dhammañ'ca – Saṅghañ'ca saraṇaṁ gato 
Cattāri ariya-saccāni – Samma-ppaññāya passati
Dukkhaṁ dukkha-samuppādaṁ – Dukkhassa ca atikkamaṁ
Ariyañ'c'aṭṭh'aṅgikaṁ maggaṁ – Dukkh'ūpasama-gāminaṁ
Etaṁ kho saraṇaṁ khemaṁ – Etaṁ saraṇam'uttamaṁ 
Etaṁ saraṇam'āgamma – Sabba-dukkhā pamuccatī'ti.

Ovāda-pāṭimokkha-gāthā
Handa mayaṁ ovāda-pāṭimokkha-gāthāyo bhaṇāmase 

Sabba-pāpassa akaraṇaṁ Kusalass'ūpasampadā
Sacitta-pariyodapanaṁ Etaṁ buddhāna'sāsanaṁ
Khantī paramaṁ tapo tītikkhā Nibbānaṁ paramaṁ vadanti buddhā
Na hi pabbajito par'ūpaghātī Samaṇo hoti paraṁ viheṭhayanto
Anūpavādo anūpaghāto Pāṭimokkhe ca saṁvaro
Mattaññutā ca bhattasmiṁ Pantañ'ca sayan'āsanaṁ
Adhicitte ca āyogo Etaṁ buddhāna'sāsanaṁ

Ti-lakkhaṇā
Handa mayaṁ ti-lakkhaṇ'ādi-gāthāyo bhaṇāmase 

Sabbe saṅkhārā aniccā'ti – Yadā paññāya passati 
Atha nibbindati dukkhe – Esa maggo visuddhiyā
Sabbe saṅkhārā dukkhā'ti – Yadā paññāya passati 
Atha nibbindati dukkhe – Esa maggo visuddhiyā
Sabbe dhammā anattā'ti – Yadā paññāya passati 
Atha nibbindati dukkhe – Esa maggo visuddhiyā 
Appakā te manussesu – Ye janā pāra-gāmino 
Ath'āyaṁ itarā pajā – Tīram'ev'ānudhāvati
Ye ca kho samma'd'akkhāte – Dhamme dhamm'ānuvattino 
Te janā pāram'essanti – Maccu-dheyyaṁ suduttaraṁ
Kaṇhaṁ dhammaṁ vippahāya – Sukkaṁ bhāvetha paṇḍito 
Okā anokam'āgamma – Viveke yattha dūramaṁ 
Tatr'ābhiratim'iccheyya – Hitvā kāme akiñcano 

Bhārā
Handa mayaṁ bhāra-sutta-gāthāyo bhaṇāmase 

Bhārā have pañca-kkhandhā – Bhāra-hāro ca puggalo 
Bhār'ādānaṁ dukkhaṁ loke – Bhāra-nikkhepanaṁ sukhaṁ 
Nikkhipitvā garuṁ bhāraṁ – Aññaṁ bhāraṁ anādiya 
Samūlaṁ taṇhaṁ abbuyha – Nicchāto parinibbuto

Raṭṭhapāla-thera-gāthā
Handa mayaṁ raṭṭhapālatthera-gāthāyo bhaṇāmase 

Passa cittakataṁ bimbaṁ – Arukāyaṁ samussitaṁ 
Āturaṁ bahu-saṅkappaṁ – Yassa n'atthi dhuvaṁ ṭhiti
Passa cittakataṁ rūpaṁ – Maṇinā kuṇḍalena ca 
Aṭṭhiṁ tacena onaddhaṁ – Saha vatthehi sobhati
Alattaka-katā pādā – Mukhaṁ cuṇṇaka-makkhitaṁ 
Alaṁ bālassa mohāya – No ca pāragavesino
Aṭṭha-pada-katā kesā – Nettā añjana-makkhitā 
Alaṁ bālassa mohāya – No ca pāragavesino
Añjanī'va navā cittā – Pūtikāyo alaṅ'kato 
Alaṁ bālassa mohāya – No ca pāragavesino
Passāmi loke sadhane manusse Laddhāna vittaṁ na dadanti mohā 
Luddhā dhanaṁ sannicayaṁ karonti Bhiyyo'va kāme abhipatthayanti
Rājā ca aññe ca bahū manussā Avītataṇhā maraṇaṁ upenti 
Ūnā'va hutvāna jahanti dehaṁ Kāmehi lokamhi na h'atthi titti
Na dīgham'āyuṁ labhate dhanena Na c'āpi vittena jaraṁ vihanti 
Appaṁ h'idaṁ jīvitam'āhu dhīrā Asassataṁ vippariṇāma-dhammaṁ
Tasmā hi paññā'va dhanena seyyā Yāya vosānam'idh'ādhigacchati 
Abyositattā hi bhav'ābhavesu Pāpāni kammāni karoti mohā
Kāmā hi citrā madhurā manoramā Virūparūpena mathenti cittaṁ 
Ādīnavaṁ kāmaguṇesu disvā Tasmā ahaṁ pabbajito'mhi rāja
Duma-pphalānī'va patanti māṇavā Daharā ca vuḍḍhā ca sarīrabhedā 
Etam'pi disvā pabbajito'mhi rāja Apaṇṇakaṁ sāmaññam'eva seyyo 

Pārāpariya-thera-gāthā
Handa mayaṁ pārāpariyatthera-gāthāyo bhaṇāmase 

Aññathā loka-nāthamhi – Tiṭṭhante puris'uttame 
Iriyaṁ āsi bhikkhūnaṁ – Aññathā dāni dissati
Sīta-vāta-parittāṇaṁ – Hirikopīna-chādanaṁ 
Matt'aṭṭhiyaṁ abhuñjiṁsu – Santuṭṭhā itar'ītare
Paṇītaṁ yadi vā lūkhaṁ – Appaṁ vā yadi vā bahuṁ 
Yāpan'atthaṁ abhuñjiṁsu – Agiddhā n'ādhimucchitā
Jīvitānaṁ parikkhāre – Bhesajje atha paccaye 
Na bāḷhaṁ ussukā āsuṁ – Yathā te āsavakkhaye
Araññe rukkha-mūlesu – Kandarāsu guhāsu ca 
Vivekam'anubrūhantā – Vihaṁsu tap'parāyaṇā
Nīcā niviṭṭhā subharā – Mudū atthaddha-mānasā 
Abyāsekā amukharā – Atthacintā vas'ānugā
Tato pāsādikaṁ āsi – Gataṁ bhuttaṁ nisevitaṁ 
Siniddhā teladhārā'va – Ahosi iriyāpatho
Yathā kaṇṭaka-ṭṭhānamhi – Careyya anupāhano 
Satiṁ upaṭṭhapetvāna – Evaṁ gāme munī care
Saritvā pubbake yogī – Tesaṁ vattam'anussaraṁ 
Kiñ'c'āpi pacchimo kālo – Phuseyya amataṁ padaṁ

Tāyana-gāthā
Handa mayaṁ tāyana-gāthāyo bhaṇāmase

Chinda sotaṁ parakkamma – Kāme panūda brāhmaṇa 
Nappahāya muni kāme – Nekattam'upapajjati 
Kayirā ce kayirāth'enaṁ – Daḷham'enaṁ parakkame 
Sithilo hi paribbājo – Bhiyyo ākirate rajaṁ 
Akataṁ dukkaṭaṁ seyyo – Pacchā tappati dukkaṭaṁ 
Katañ'ca sukataṁ seyyo – Yaṁ katvā n'ānutappati
Kuso yathā duggahito – Hattham'ev'ānukantati 
Sāmaññaṁ dupparāmaṭṭhaṁ – Nirayāy'ūpakaḍḍhati
Yaṁ'kiñci sithilaṁ kammaṁ – Saṅkiliṭṭhañ'ca yaṁ vataṁ 
Saṅkassaraṁ brahmacariyaṁ – Na taṁ hoti maha-pphalan'ti

Pakiṇṇaka-gāthā
Handa mayaṁ pakiṇṇaka-gāthāyo bhaṇāmase 

Atta-dīpā bhikkhave viharatha atta-saraṇā anañña-saraṇā 
Dhamma-dīpā dhamma-saraṇā anañña-saraṇā
Appassut'āyaṁ puriso – Balibaddo'va jīrati 
Maṁsāni tassa vaḍḍhanti – Paññā tassa na vaḍḍhati
Uyyuñjanti satīmanto – Na nikete ramanti te 
Haṁsā'va pallalaṁ hitvā – Okam'okaṁ jahanti te
Yaṁ pubbe taṁ visosehi – Pacchā te sugat'ānugo kiñcanaṁ 
Majjhe ce no gahessasi – Upasanto carissasi 
Uṭṭhahatha nisīdatha – Ko attho supitena vo 
Āturānañ'hi kā niddā – Salla-viddhāna ruppataṁ
Uṭṭhahatha nisīdatha – Daḷhaṁ sikkhatha santiyā 
Mā vo pamatte viññāya – Maccurājā amohayittha vas'ānuge
Yāya devā manussā ca – Sitā tiṭṭhanti atthikā 
Tarath'etaṁ visattikaṁ – Khaṇo vo mā upaccagā 
Khaṇ'ātītā hi socanti – Nirayamhi samappitā
Pamādo rajo pamādo – Pamād'ānupatito rajo 
Appamādena vijjāya – Abbahe sallam'attano'ti
Piyato jāyatī soko – Piyato jāyatī bhayaṁ 
Piyato vippamuttassa – N'atthi soko kuto bhayaṁ
Tiṭṭhat'eva nibbānaṁ Tiṭṭhati nibbānagāmī maggo Magg'akkhāyī tathāgato
Tumhehi kiccam'ātappaṁ
Yaṁ bhikkhave satthārā karaṇīyaṁ sāvakānaṁ Hitesinā anukampakena anukampaṁ upādāya Kataṁ vo taṁ mayā 
Etāni bhikkhave rukkha-mūlāni Etāni suññ'āgārāni 
Jhāyatha bhikkhave mā pamādattha
Mā pacchā vippaṭisārino ahuvattha
Ayaṁ vo amhākaṁ anusāsanī'ti

Bhadd'eka-ratta
Handa mayaṁ bhadd'eka-ratta-gāthāyo bhaṇāmase 

Atītaṁ n'ānvāgameyya – Nappaṭikaṅkhe anāgataṁ 
Yad'atītam'pahīnan'taṁ – Appattañ'ca anāgataṁ
Paccuppannañ'ca yo dhammaṁ – Tattha tattha vipassati 
Asaṁhiraṁ asaṅkuppaṁ – Taṁ viddhām'anubrūhaye 
Ajj'eva kiccam'ātappaṁ – Ko jaññā maraṇaṁ suve 
Na hi no saṅgaran'tena – Mahā-senena maccunā
Evaṁ vihārim'ātāpiṁ – Aho-rattam'atanditaṁ 
Taṁ ve bhadd'eka-ratto'ti – Santo ācikkhate muni

Dhamma-cakkappavattana
Handa mayaṁ dhamma-cakkappavattana-sutta-pāṭhaṁ bhaṇāmase 

Dve'me bhikkhave antā Pabbajitena na sevitabbā
Yo c'āyaṁ kāmesu kāma-sukh'allik'ānuyogo Hīno Gammo Pothujjaniko Anariyo Anattha-sañhito
Yo c'āyaṁ atta-kilamath'ānuyogo Dukkho Anariyo Anattha-sañhito
Ete te bhikkhave ubho ante anupagamma majjhimā paṭipadā tathāgatena abhisambuddhā Cakkhu--karaṇī Ñāṇa--karaṇī Upasamāya Abhiññāya Sambodhāya Nibbānāya saṁvattati
Katamā ca sā bhikkhave majjhimā paṭipadā
Ayam'eva ariyo aṭṭh'aṅgiko maggo
Seyyath'īdaṁ Sammā-diṭṭhi Sammā-saṅkappo Sammā-vācā Sammā-kammanto Sammā-ājīvo Sammā-vāyāmo Sammā-sati Sammā-samādhi
Ayaṁ kho sā bhikkhave majjhimā paṭipadā tathāgatena abhisambuddhā Cakkhu--karaṇī Ñāṇa--karaṇī Upasamāya Abhiññāya Sambodhāya Nibbānāya saṁvattati
Idaṁ kho pana bhikkhave dukkhaṁ ariya-saccaṁ
Jāti'pi dukkhā Jarā'pi dukkhā Byādhi'pi dukkho Maraṇam'pi dukkhaṁ Soka-parideva-dukkha-domanass'upāyāsā'pi dukkhā Appiyehi sampayogo dukkho Piyehi vippayogo dukkho Yam'p'icchaṁ na labhati tam'pi dukkhaṁ Saṅkhittena pañc'upādāna-kkhandhā dukkhā
Idaṁ kho pana bhikkhave dukkha-samudayo ariya-saccaṁ
Y'āyaṁ taṇhā Ponobbhavikā Nandi-rāga-sahagatā Tatra-tatr'ābhinandinī
Seyyath'īdaṁ Kāma-taṇhā Bhava-taṇhā Vibhava-taṇhā
Idaṁ kho pana bhikkhave dukkha-nirodho ariya-saccaṁ
Yo tassā'y'eva taṇhāya asesa-virāga-nirodho Cāgo Paṭinissaggo Mutti Anālayo
Idaṁ kho pana bhikkhave dukkha-nirodha-gāminī-paṭipadā ariya-saccaṁ
Ayam'eva ariyo aṭṭh'aṅgiko maggo
Seyyath'īdaṁ Sammā-diṭṭhi Sammā-saṅkappo Sammā-vācā Sammā-kammanto Sammā-ājīvo Sammā-vāyāmo Sammā-sati Sammā-samādhi
Idaṁ dukkhaṁ ariya-saccan'ti me bhikkhave Pubbe ananussutesu dhammesu Cakkhuṁ udapādi Ñāṇaṁ udapādi Paññā udapādi Vijjā udapādi Āloko udapādi
Taṁ kho pan'idaṁ dukkhaṁ ariya-saccaṁ pariññeyyan'ti
Taṁ kho pan'idaṁ dukkhaṁ ariya-saccaṁ pariññātan'ti
Idaṁ dukkha-samudayo ariya-saccan'ti me bhikkhave Pubbe ananussutesu dhammesu Cakkhuṁ udapādi Ñāṇaṁ udapādi Paññā udapādi Vijjā udapādi Āloko udapādi
Taṁ kho pan'idaṁ dukkha-samudayo ariya-saccaṁ pahātabban'ti
Taṁ kho pan'idaṁ dukkha-samudayo ariya-saccaṁ pahīnan'ti
Idaṁ dukkha-nirodho ariya-saccan'ti me bhikkhave Pubbe ananussutesu dhammesu Cakkhuṁ udapādi Ñāṇaṁ udapādi Paññā udapādi Vijjā udapādi Āloko udapādi 
Taṁ kho pan'idaṁ dukkha-nirodho ariya-saccaṁ sacchi-kātabban'ti
Taṁ kho pan'idaṁ dukkha-nirodho ariya-saccaṁ sacchikatan'ti
Idaṁ dukkha-nirodha-gāminī-paṭipadā ariya-saccan'ti me bhikkhave Pubbe ananussutesu dhammesu Cakkhuṁ udapādi Ñāṇaṁ udapādi Paññā udapādi Vijjā udapādi Āloko udapādi
Taṁ kho pan'idaṁ dukkha-nirodha-gāminī-paṭipadā ariya-saccaṁ bhāvetabban'ti
Taṁ kho pan'idaṁ dukkha-nirodha-gāminī-paṭipadā ariya-saccaṁ bhāvitan'ti
Yāva-kīvañ'ca me bhikkhave imesu catūsu ariya-saccesu Evaṁ ti-parivaṭṭaṁ dvādas'ākāraṁ yathā-bhūtaṁ ñāṇa-dassanaṁ na suvisuddhaṁ ahosi N'eva tāv'āhaṁ bhikkhave sadevake loke samārake sabrahmake Sassamaṇa-brāhmaṇiyā pajāya sadeva-manussāyaAnuttaraṁ sammā-sambodhiṁ abhisambuddho paccaññāsiṁ
Yato ca kho me bhikkhave imesu catūsu ariya-saccesu Evaṁ ti-parivaṭṭaṁ dvādas'ākāraṁ yathā-bhūtaṁ ñāṇa-dassanaṁ suvisuddhaṁ ahosi Ath'āhaṁ bhikkhave sadevake loke samārake sabrahmake Sassamaṇa-brāhmaṇiyā pajāya sadeva-manussāya Anuttaraṁ sammā-sambodhiṁ abhisambuddho paccaññāsiṁ
Ñāṇañ'ca pana me dassanaṁ udapādi Akuppā me vimutti Ayam'antimā jāti N'atthi-dāni punabbhavo'ti

Anupubba-sikkhā
Handa mayaṁ anupubba-sikkha-pāṭhaṁ bhaṇāmase 

Taṁ dhammaṁ suṇāti gahapati vā gahapati-putto vā aññatarasmiṁ vā kule paccājāto. So taṁ dhammaṁ sutvā tathāgate saddhaṁ paṭilabhati. So tena saddhā-paṭilābhena samannāgato iti paṭisañcikkhati: sambādho ghar'āvāso rajopatho abbhokāso pabbajjā. Na'y'idaṁ sukaraṁ agāraṁ ajjhāvasatā ek'anta-paripuṇṇaṁ ek'anta-parisuddhaṁ sankhalikhitaṁ brahmacariyaṁ carituṁ. Yan'nūn'āhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan'ti. So aparena samayena appaṁ vā bhoga-kkhandhaṁ pahāya mahantaṁ vā bhoga-kkhandhaṁ pahāya appaṁ vā ñāti-parivaṭṭaṁ pahāya mahantaṁ vā ñāti-parivaṭṭaṁ pahāya kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajati.
Sakkā nu kho bho gotama imasmim'pi dhamma-vinaye evam'eva anupubba-sikkhā anupubba-kiriyā anupubba-paṭipadā paññapetun'ti?
Sakkā imasmim'pi dhamma-vinaye anupubba-sikkhā anupubba-kiriyā anupubba-paṭipadā paññapetuṁ. Tathāgato purisadammaṁ labhitvā paṭhamaṁ evaṁ vineti: ehi tvaṁ bhikkhu sīlavā hohi pātimokkha-saṁvara-saṁvuto viharāhi ācāra-gocara-sampanno aṇumattesu vajjesu bhayadassāvī samādāya sikkhassu sikkhāpadesū'ti.
So evaṁ pabbajito samāno bhikkhūnaṁ sikkhā-sājīva-samāpanno pāṇ'ātipātaṁ pahāya pāṇ'ātipātā paṭivirato hoti, nihitadaṇḍo nihitasattho lajjī day'āpanno sabba-pāṇa-bhūta-hit'ānukampī viharati. Adinn'ādānaṁ pahāya adinn'ādānā paṭivirato hoti, dinn'ādāyī dinna-pāṭikaṅkhī athenena sucibhūtena attanā viharati. Abrahmacariyaṁ pahāya brahmacārī hoti ārācārī virato methunā gāmadhammā.
Musāvādaṁ pahāya musāvādā paṭivirato hoti, saccavādī saccasandho theto paccayiko avisaṁvādako lokassa. Pisuṇaṁ vācaṁ pahāya pisuṇāya vācāya paṭivirato hoti, ito sutvā na amutra akkhātā imesaṁ bhedāya, amutra vā sutvā na imesaṁ akkhātā amūsaṁ bhedāya—iti bhinnānaṁ vā sandhātā sahitānaṁ vā anuppadātā samagg'ārāmo samagga-rato samagga-nandī samagga-karaṇiṁ vācaṁ bhāsitā hoti. Pharusaṁ vācaṁ pahāya pharusāya vācāya paṭivirato hoti, yā sā vācā n'elā kaṇṇa-sukhā pemanīyā hadayaṅ'gamā porī bahujana-kantā bahujana-manāpā tathā-rūpiṁ vācaṁ bhāsitā hoti. Sampha-ppalāpaṁ pahāya samphappalāpā paṭivirato hoti, kāla-vādī bhūta-vādī attha-vādī dhamma-vādī vinaya-vādī nidhānavatiṁ vācaṁ bhāsitā kālena sāpadesaṁ pariyantavatiṁ attha-saṁhitaṁ.
So bījagāma-bhūtagāma-samārambhā paṭivirato hoti, ekabhattiko hoti ratt'ūparato virato vikāla-bhojanā, nacca-gīta-vādita-visūka-dassanā paṭivirato hoti, mālā­-gandha-vilepana­-dhāraṇa­-maṇḍana­-vibhūsana-ṭṭhānā paṭivirato hoti, uccāsayana-mahāsayanā paṭivirato hoti, jātarūpa-rajata-paṭiggahaṇā paṭivirato hoti, āmaka-dhañña-paṭiggahaṇā paṭivirato hoti, āmaka-maṁsa-paṭiggahaṇā paṭivirato hoti, itthi-kumārika-paṭiggahaṇā paṭivirato hoti, dāsidāsa-paṭiggahaṇā paṭivirato hoti, aj'eḷaka-paṭiggahaṇā paṭivirato hoti, kukkuṭa-sūkara-paṭiggahaṇā paṭivirato hoti, hatthi-gav'assa-vaḷava-paṭiggahaṇā paṭivirato hoti, khetta-vatthu-paṭiggahaṇā paṭivirato hoti. dūteyya-pahiṇa-gaman'ānuyogā paṭivirato hoti, kayavikkayā paṭivirato hoti, tulākūṭa-kaṁsakūṭa-mānakūṭā paṭivirato hoti, ukkoṭana-vañcana-nikati-sāciyogā paṭivirato hoti, chedana-­vadha-bandhana­-viparāmosa-ālopa-sahasākārā paṭivirato hoti.
So santuṭṭho hoti kāya-parihārikena cīvarena kucchi-parihārikena piṇḍapātena. So yena yen'eva pakkamati samādāy'eva pakkamati. Seyyathā'pi nāma pakkhī sakuṇo yena yen'eva ḍeti sapattabhāro'va ḍeti, evam'eva bhikkhu santuṭṭho hoti kāya-parihārikena cīvarena kucchiparihārikena piṇḍapātena. So yena yen'eva pakkamati samādāy'eva pakkamati. So iminā ariyena sīla-kkhandhena samannāgato ajjhattaṁ anavajja-sukhaṁ paṭisaṁvedeti.
Tam'enaṁ tathāgato uttariṁ vineti: ehi tvaṁ bhikkhu indriyesu gutta-dvāro hohi, cakkhunā rūpaṁ disvā mā nimitta-ggāhī hohi m'ānubyañjana-ggāhī. Yatv'ādhikaraṇam'enaṁ cakkhu'ndriyaṁ asaṁvutaṁ viharantaṁ abhijjhā-domanassā pāpakā akusalā dhammā anvāssaveyyuṁ, tassa saṁvarāya paṭipajjāhi, rakkhāhi cakkhu'ndriyaṁ cakkhu'ndriye saṁvaraṁ āpajjāhi. Sotena saddaṁ sutvā. Ghānena gandhaṁ ghāyitvā. Jivhāya rasaṁ sāyitvā. Kāyena phoṭṭhabbaṁ phusitvā. Manasā dhammaṁ viññāya mā nimitta-ggāhī hohi m'ānubyañjana-ggāhī. Yatv'ādhikaraṇam'enaṁ man'indriyaṁ asaṁvutaṁ viharantaṁ abhijjhā-domanassā pāpakā akusalā dhammā anvāssaveyyuṁ, tassa saṁvarāya paṭipajjāhi, rakkhāhi man'indriyaṁ man'indriye saṁvaraṁ āpajjāhī'ti.
Ehi tvaṁ bhikkhu bhojane mattaññū hohi. Paṭisaṅkhā yoniso āhāraṁ āhāreyyāsi—n'eva davāya na madāya na maṇḍanāya na vibhūsanāya yāva'd'eva imassa kāyassa ṭhitiyā yāpanāya vihiṁs'ūparatiyā brahmacariy'ānuggahāya—iti purāṇañ'ca vedanaṁ paṭihaṅkhāmi navañ'ca vedanaṁ na uppādessāmi yātrā ca me bhavissati anavajjatā ca phāsuvihāro cā'ti.
Ehi tvaṁ bhikkhu jāgariyaṁ anuyutto viharāhi, divasaṁ caṅkamena nisajjāya āvaraṇīyehi dhammehi cittaṁ parisodhehi, rattiyā paṭhamaṁ yāmaṁ caṅkamena nisajjāya āvaraṇīyehi dhammehi cittaṁ parisodhehi, rattiyā majjhimaṁ yāmaṁ dakkhiṇena passena sīhaseyyaṁ kappeyyāsi pāde pādaṁ accādhāya sato sampajāno uṭṭhāna-saññaṁ manasikaritvā, rattiyā pacchimaṁ yāmaṁ paccuṭṭhāya caṅkamena nisajjāya āvaraṇīyehi dhammehi cittaṁ parisodhehī'ti.
Ehi tvaṁ bhikkhu sati-sampajaññena samannāgato hohi, abhikkante paṭikkante sampajāna-kārī, ālokite vilokite sampajāna-kārī, samiñjite pasārite sampajāna-kārī, saṅghāṭi-patta-cīvara-dhāraṇe sampajāna-kārī, asite pīte khāyite sāyite sampajāna-kārī, uccāra-passāva-kamme sampajāna-kārī, gate ṭhite nisinne sutte jāgarite bhāsite tuṇhībhāve sampajāna-kārī'ti.
Ehi tvaṁ bhikkhu vivittaṁ sen'āsanaṁ bhajāhi araññaṁ rukkha-mūlaṁ pabbataṁ kandaraṁ giriguhaṁ susānaṁ vana-patthaṁ abbhokāsaṁ palāla-puñjan'ti.
So pacchābhattaṁ piṇḍapāta-paṭikkanto nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. So abhijjhaṁ loke pahāya vigat'ābhijjhena cetasā viharati abhijjhāya cittaṁ parisodheti, byāpāda-padosaṁ pahāya abyāpanna-citto viharati sabba-pāṇa-bhūta-hit'ānukampī byāpāda-padosā cittaṁ parisodheti, thina-middhaṁ pahāya vigata-thina-middho viharati āloka-saññī sato sampajāno thina-middhā cittaṁ parisodheti, uddhacca-kukkuccaṁ pahāya anuddhato viharati ajjhattaṁ vūpasanta-citto uddhacca-kukkuccā cittaṁ parisodheti, vicikicchaṁ pahāya tiṇṇa-vicikiccho viharati akathaṁkathī kusalesu dhammesu vicikicchāya cittaṁ parisodheti.
Bhikkhu yathā iṇaṁ yathā rogaṁ yathā bandhan'āgāraṁ yathā dāsabyaṁ yathā kantār'addhāna-maggaṁ ime pañca nīvaraṇe appahīne attani samanupassati. Seyyathā'pi bhikkhave āṇaṇyaṁ yathā ārogyaṁ yathā bandhanā-mokkhaṁ yathā bhujissaṁ yathā khemanta-bhūmiṁ evam'eva bhikkhu ime pañca nīvaraṇe pahīne attani samanupassati. So tatonidānaṁ labhetha pāmojjaṁ adhigaccheyya somanassaṁ.
So ime pañca nīvaraṇe pahāya cetaso upakkilese paññāya dubbalī-karaṇe paṭhamaṁ jhānaṁ dutiyaṁ jhānaṁ tatiyaṁ jhānaṁ catutthaṁ jhānaṁ upasampajja viharati.
So evaṁ samāhite citte parisuddhe pariyodāte anaṅgaṇe vigat'ūpakkilese mudu-bhūte kammaniye ṭhite āneñjappatte pubbe-nivās'ānussati-ñāṇāya sattānaṁ cut'ūpapāta-ñāṇāya āsavānaṁ khaya-ñāṇāya cittaṁ abhininnāmeti.
So idaṁ dukkhan'ti yathā-bhūtaṁ pajānāti, ayaṁ dukkha-samudayo'ti yathā-bhūtaṁ pajānāti, ayaṁ dukkha-nirodho'ti yathā-bhūtaṁ pajānāti, ayaṁ dukkha-nirodha-gāminī paṭipadā'ti yathā-bhūtaṁ pajānāti. Ime āsavā'ti yathā-bhūtaṁ pajānāti, ayaṁ āsava-samudayo'ti yathā-bhūtaṁ pajānāti, ayaṁ āsava-nirodho'ti yathā-bhūtaṁ pajānāti, ayaṁ āsava-nirodha-gāminī paṭipadā'ti yathā-bhūtaṁ pajānāti.
Tassa evaṁ jānato evaṁ passato kām'āsavā'pi cittaṁ vimuccati bhav'āsavā'pi cittaṁ vimuccati avijj'āsavā'pi cittaṁ vimuccati. Vimuttasmiṁ vimuttam'iti ñāṇaṁ hoti: khīṇā jāti vusitaṁ brahmacariyaṁ kataṁ karaṇīyaṁ n'āparaṁ itthattāyā'ti pajānātī'ti.
Ye kho te bhikkhū sekkhā apatta-mānasā anuttaraṁ yoga-kkhemaṁ patthayamānā viharanti tesu me ayaṁ evarūpī anusāsanī hoti.

Bodhipakkihya-dhammā
Handa mayaṁ bodhipakkhiya-dhamma-pāṭhaṁ bhaṇāmase 

Bhikkhave ye te mayā dhammā abhiññā desitā Te vo sādhukaṁ uggahetvā Āsevitabbā bhāvetabbā bahulī-kātabbā
Yatha'y'idaṁ brahmacariyaṁ addhaniyaṁ assa cira-ṭṭhitikaṁ Tad'assa bahujana-hitāya bahujana-sukhāya Lok'ānukampāya Atthāya hitāya sukhāya deva-manussānaṁ
Katame ca te bhikkhave dhammā mayā abhiññā desitā
Seyyath'īdaṁ Cattāro satipaṭṭhānā Cattāro samma-ppadhānā Cattāro iddhipādā Pañc'indriyāni Pañca balāni Satta bojjh'aṅgā Ariyo aṭṭh'aṅgiko maggo 

Satta-sambojjh'aṅgā
Handa mayaṁ satta-sambojjh'aṅgā-pāṭhaṁ bhaṇāmase 
Satt'ime bhikkhave bojjh'aṅgā bhāvitā bahulī-katā Ariyā niyyānikā Nīyanti takkarassa sammā dukkha-kkhayāya
Ye te bhikkhave bhikkhū Sīla-sampannā Samādhi-sampannā Ñāṇa-sampannā Vimutti-sampannā Vimutti-ñāṇa-dassana-sampannā
Dassanam'p'āhaṁ bhikkhave tesaṁ bhikkhūnaṁ bahu-kāraṁ vadāmi 
Savanam'p'āhaṁ 
Upasaṅkamanam'p'āhaṁ
Payirupāsanam'p'āhaṁ
Anussatim'p'āhaṁ
Anupabbajjam'p'āhaṁ
Taṁ kissa hetu
Tathā-rūpānaṁ bhikkhave bhikkhūnaṁ dhammaṁ sutvā Dvayena vūpakāsena vūpakaṭṭho viharati Kāya-vūpakāsena ca citta-vūpakāsena ca
So tathā vūpakaṭṭho viharanto Taṁ dhammaṁ anussarati anuvitakketi
So tathā sato viharanto Taṁ dhammaṁ paññāya pavicinati
Pavicarati parivīmaṁsam'āpajjati
Tassa taṁ dhammaṁ paññāya pavicinato
Pavicarato parivīmaṁsam'āpajjato
Āraddhaṁ hoti vīriyaṁ asallīnaṁ
Āraddha-vīriyassa uppajjati pīti nirāmisā
Pīti-manassa kāyo'pi passambhati
Cittam'pi passambhati
Passaddha-kāyassa sukhino
Cittaṁ samādhiyati
So tathā-samāhitaṁ cittaṁ sādhukaṁ ajjhupekkhitā hoti
Ime kho bhikkhave satta bojjh'aṅgā'ti

Ariy'āṭṭh'aṅgika-magga
Handa mayaṁ ariy'aṭṭh'aṅgika-magga-pāṭhaṁ bhaṇāmase 

Ayam'eva ariyo aṭṭh'aṅgiko maggo Seyyath'īdaṁ Sammā-diṭṭhi Sammā-saṅkappo Sammā-vācā Sammā-kammanto Sammā-ājīvo Sammā-vāyāmo Sammā-sati Sammā-samādhi
Katamā ca bhikkhave sammā-diṭṭhi
Yaṁ kho bhikkhave dukkhe ñāṇaṁ Dukkha-samudaye ñāṇaṁ Dukkha-nirodhe ñāṇaṁ Dukkha-nirodha-gāminiyā paṭipadāya ñāṇaṁ
Ayaṁ vuccati bhikkhave sammā-diṭṭhi
Katamo ca bhikkhave sammā-saṅkappo
Nekkhamma-saṅkappo
Abyāpāda-saṅkappo
Avihiṁsā-saṅkappo
Ayaṁ vuccati bhikkhave sammā-saṅkappo
Katamā ca bhikkhave sammā-vācā
Musāvādā veramaṇī
Pisuṇāya vācāya veramaṇī
Pharusāya vācāya veramaṇī
Sampha-ppalāpā veramaṇī
Ayaṁ vuccati bhikkhave sammā-vācā
Katamo ca bhikkhave sammā-kammanto
Pāṇ'ātipātā veramaṇī
Adinn'ādānā veramaṇī
Kāmesu-micchācārā veramaṇī
Ayaṁ vuccati bhikkhave sammā-kammanto
Katamo ca bhikkhave sammā-ājīvo
Idha bhikkhave ariya-sāvako Micchā-ājīvaṁ pahāya Sammā-ājīvena jīvitaṁ kappeti
Ayaṁ vuccati bhikkhave sammā-ājīvo
Katamo ca bhikkhave sammā-vāyāmo
Idha bhikkhave bhikkhu Anuppannānaṁ pāpakānaṁ akusalānaṁ dhammānaṁ anuppādāya Candaṁ janeti Vāyamati Vīriyaṁ ārabhati Cittaṁ paggaṇhāti padahati
Uppannānaṁ pāpakānaṁ akusalānaṁ dhammānaṁ pahānāya Candaṁ janeti Vāyamati Vīriyaṁ ārabhati Cittaṁ paggaṇhāti padahati
Anuppannānaṁ kusalānaṁ dhammānaṁ uppādāya Candaṁ janeti Vāyamati Vīriyaṁ ārabhati Cittaṁ paggaṇhāti padahati Uppannānaṁ kusalānaṁ dhammānaṁ ṭhitiyā Asammosāya Bhiyyobhāvāya Vepullāya Bhāvanāya pāripūriyā Candaṁ janeti Vāyamati Vīriyaṁ ārabhati Cittaṁ paggaṇhāti padahati
Ayaṁ vuccati bhikkhave sammā-vāyāmo
Katamā ca bhikkhave sammā-sati
Idha bhikkhave bhikkhu kāye kāy'ānupassī viharati Ātāpī sampajāno satimā Vineyya loke abhijjhā-domanassaṁ
Vedanāsu vedan'ānupassī viharati Ātāpī sampajāno satimā Vineyya loke abhijjhā-domanassaṁ
Citte citt'ānupassī viharati Ātāpī sampajāno satimā Vineyya loke abhijjhā-domanassaṁ
Dhammesu dhamm'ānupassī viharati Ātāpī sampajāno satimā Vineyya loke abhijjhā-domanassaṁ
Ayaṁ vuccati bhikkhave sammā-sati
Katamo ca bhikkhave sammā-samādhi
Idha bhikkhave bhikkhu Vivicc'eva kāmehi Vivicca akusalehi dhammehi Savitakkaṁ savicāraṁ viveka-jaṁ pīti-sukhaṁ paṭhamaṁ jhānaṁ upasampajja viharati
Vitakka-vicārānaṁ vūpasamā Ajjhattaṁ sampasādanaṁ Cetaso ekodibhāvaṁ Avitakkaṁ avicāraṁ samādhi-jaṁ pīti-sukhaṁ dutiyaṁ jhānaṁ upasampajja viharati
Pītiyā ca virāgā Upekkhako ca viharati Sato ca sampajāno Sukhañ'ca kāyena paṭisaṁvedeti Yaṁ taṁ ariyā ācikkhanti Upekkhako satimā sukha-vihārī'ti tatiyaṁ jhānaṁ upasampajja viharati
Sukhassa ca pahānā Dukkhassa ca pahānā Pubb'eva somanassa domanassānaṁ atthaṅ'gamā Adukkham'asukhaṁ upekkhā-sati-pārisuddhiṁ catutthaṁ jhānaṁ upasampajja viharati
Ayaṁ vuccati bhikkhave sammā-samādhi
Ayam'eva ariyo aṭṭh'aṅgiko maggo

Ānāpānassati
Handa mayaṁ ānāpānassati-sutta-pāṭhaṁ bhaṇāmase 

Ānāpānassati bhikkhave bhāvitā bahulī-katā Maha-pphalā hoti mah'ānisaṁsā
Ānāpānassati bhikkhave bhāvitā bahulī-katā Cattāro satipaṭṭhāne paripūreti
Cattāro satipaṭṭhānā bhāvitā bahulī-katā Satta-bojjh'aṅge paripūrenti
Satta-bojjh'aṅgā bhāvitā bahulī-katā Vijjā-vimuttiṁ paripūrenti
Kathaṁ bhāvitā ca bhikkhave ānāpānassati kathaṁ bahulī-katā Maha-pphalā hoti mah'ānisaṁsā
Idha bhikkhave bhikkhu Arañña-gato vā Rukkha-mūla-gato vā Suññ'āgāra-gato vā Nisīdati pallaṅkaṁ ābhujitvā Ujuṁ kāyaṁ paṇidhāya parimukhaṁ satiṁ upaṭṭhapetvā
So sato'va assasati sato'va passasati
Dīghaṁ vā assasanto dīghaṁ assasāmī'ti pajānāti
Dīghaṁ vā passasanto dīghaṁ passasāmī'ti pajānāti
Rassaṁ vā assasanto rassaṁ assasāmī'ti pajānāti
Rassaṁ vā passasanto rassaṁ passasāmī'ti pajānāti
Sabba-kāya-paṭisaṁvedī assasissāmī'ti sikkhati
Sabba-kāya-paṭisaṁvedī passasissāmī'ti sikkhati
Passambhayaṁ kāya-saṅkhāraṁ assasissāmī'ti sikkhati
Passambhayaṁ kāya-saṅkhāraṁ passasissāmī'ti sikkhati
Pīti-paṭisaṁvedī assasissāmī'ti sikkhati
Pīti-paṭisaṁvedī passasissāmī'ti sikkhati
Sukha-paṭisaṁvedī assasissāmī'ti sikkhati
Sukha-paṭisaṁvedī passasissāmī'ti sikkhati
Citta-saṅkhāra-paṭisaṁvedī assasissāmī'ti sikkhati
Citta-saṅkhāra-paṭisaṁvedī passasissāmī'ti sikkhati
Passambhayaṁ citta-saṅkhāraṁ assasissāmī'ti sikkhati
Passambhayaṁ citta-saṅkhāraṁ passasissāmī'ti sikkhati
Citta-paṭisaṁvedī assasissāmī'ti sikkhati
Citta-paṭisaṁvedī passasissāmī'ti sikkhati
Abhippamodayaṁ cittaṁ assasissāmī'ti sikkhati
Abhippamodayaṁ cittaṁ passasissāmī'ti sikkhati
Samādahaṁ cittaṁ assasissāmī'ti sikkhati
Samādahaṁ cittaṁ passasissāmī'ti sikkhati
Vimocayaṁ cittaṁ assasissāmī'ti sikkhati
Vimocayaṁ cittaṁ passasissāmī'ti sikkhati
Anicc'ānupassī assasissāmī'ti sikkhati
Anicc'ānupassī passasissāmī'ti sikkhati
Virāg'ānupassī assasissāmī'ti sikkhati
Virāg'ānupassī passasissāmī'ti sikkhati
Nirodh'ānupassī assasissāmī'ti sikkhati
Nirodh'ānupassī passasissāmī'ti sikkhati
Paṭinissagg'ānupassī assasissāmī'ti sikkhati
Paṭinissagg'ānupassī passasissāmī'ti sikkhati
Evaṁ bhāvitā kho bhikkhave ānāpānassati evaṁ bahulī-katā Maha-pphalā hoti mah'ānisaṁsā

Paṭicca-samuppāda
Handa mayaṁ paṭicca-samuppāda-vibhaṅgaṁ bhaṇāmase 

Avijjā-paccayā saṅkhārā
Saṅkhāra-paccayā viññāṇaṁ
Viññāṇa-paccayā nāma-rūpaṁ
Nāma-rūpa-paccayā saḷ'āyatanaṁ
Saḷ'āyatana-paccayā phasso
Phassa-paccayā vedanā
Vedanā-paccayā taṇhā
Taṇhā-paccayā upādānaṁ
Upādāna-paccayā bhavo
Bhava-paccayā jāti
Jāti-paccayā jarā-maraṇaṁ soka-parideva-dukkha-domanass'upāyāsā sambhavanti
Evam'etassa kevalassa dukkha-kkhandhassa samudayo hoti
Tattha katamā avijjā
Dukkhe aññāṇaṁ dukkha-samudaye aññāṇaṁ dukkha-nirodhe aññāṇaṁ dukkha-nirodha-gāminiyā paṭipadāya aññāṇaṁ
Ayaṁ vuccati avijjā
Tattha katame avijjā-paccayā saṅkhārā
Puññ'ābhisaṅkhāro apuññ'ābhisaṅkhāro āneñj'ābhisaṅkhāro
Kāya-saṅkhāro vacī-saṅkhāro citta-saṅkhāro
Tattha katamo puññ'ābhisaṅkhāro
Kusalā cetanā kām'āvacarā rūp'āvacarā dānamayā sīlamayā bhāvanāmayā
Ayaṁ vuccati puññ'ābhisaṅkhāro
Tattha katamo apuññ'ābhisaṅkhāro
Akusalā cetanā kām'āvacarā
Ayaṁ vuccati apuññ'ābhisaṅkhāro
Tattha katamo āneñj'ābhisaṅkhāro
Kusalā cetanā arūp'āvacarā
Ayaṁ vuccati āneñj'ābhisaṅkhāro
Tattha katamo kāyasaṅkhāro
Kāya-sañcetanā kāyasaṅkhāro vacī-sañcetanā vacī-saṅkhāro mano-sañcetanā citta-saṅkhāro
Ime vuccanti avijjā-paccayā saṅkhārā
Tattha katamaṁ saṅkhāra-paccayā viññāṇaṁ
Cakkhu-viññāṇaṁ sota-viññāṇaṁ ghāna-viññāṇaṁ jivhā-viññāṇaṁ kāya-viññāṇaṁ mano-viññāṇaṁ
Idaṁ vuccati saṅkhāra-paccayā viññāṇaṁ
Tattha katamaṁ viññāṇa-paccayā nāma-rūpaṁ
Atthi nāmaṁ atthi rūpaṁ
Tattha katamaṁ nāmaṁ
Vedanā saññā cetanā phasso manasikāro 
Idaṁ vuccati nāmaṁ
Tattha katamaṁ rūpaṁ
Cattāro mahā-bhūtā catunnañ'ca mahā-bhūtānaṁ upādāya-rūpaṁ 
Idaṁ vuccati rūpaṁ
Iti idañ'ca nāmaṁ idañ'ca rūpaṁ
Idaṁ vuccati viññāṇa-paccayā nāma-rūpaṁ
Tattha katamaṁ nāma-rūpa-paccayā saḷ'āyatanaṁ
Cakkh'āyatanaṁ sot'āyatanaṁ ghān'āyatanaṁ jivh'āyatanaṁ kāy'āyatanaṁ man'āyatanaṁ
Idaṁ vuccati nāma-rūpa-paccayā saḷ'āyatanaṁ
Tattha katamo saḷ'āyatana-paccayā phasso
Cakkhu-samphasso sota-samphasso ghāna-samphasso jivhā-samphasso kāya-samphasso mano-samphasso
Ayaṁ vuccati saḷ'āyatana-paccayā phasso
Tattha katamā phassa-paccayā vedanā
Cakkhu-samphassa-jā vedanā sota-samphassa-jā vedanā ghāna-samphassa-jā vedanā jivhā-samphassa-jā vedanā kāya-samphassa-jā vedanā mano-samphassa-jā vedanā
Ayaṁ vuccati phassa-paccayā vedanā
Tattha katamā vedanā-paccayā taṇhā
Rūpa-taṇhā sadda-taṇhā gandha-taṇhā rasa-taṇhā phoṭṭhabba-taṇhā dhamma-taṇhā
Ayaṁ vuccati vedanā-paccayā taṇhā
Tattha katamaṁ taṇhā-paccayā upādānaṁ
Kām'upādānaṁ diṭṭh'upādānaṁ sīlabbat'upādānaṁ attavād'upādānaṁ
Idaṁ vuccati taṇhā-paccayā upādānaṁ
Tattha katamo upādāna-paccayā bhavo
Kāma-bhavo rūpa-bhavo arūpa-bhavoAyaṁ vuccati upādāna-paccayā bhavo
Tattha katamā bhava-paccayā jāti
Yā tesaṁ tesaṁ sattānaṁ tamhi tamhi sattanikāye jāti sañjāti okkanti abhinibbatti khandhānaṁ pātubhāvo āyatanānaṁ paṭilābho 
Ayaṁ vuccati bhava-paccayā jāti
Tattha katamaṁ jāti-paccayā jarā-maraṇaṁ
Atthi jarā atthi maraṇaṁ
Tattha katamā jarā
Yā tesaṁ tesaṁ sattānaṁ tamhi tamhi sattanikāye jarā jīraṇatā khaṇḍiccaṁ pāliccaṁ valittacatā āyuno saṁhāni indriyānaṁ paripāko
Ayaṁ vuccati jarā
Tattha katamaṁ maraṇaṁ
Yā tesaṁ tesaṁ sattānaṁ tamhā tamhā sattanikāyā cuti cavanatā bhedo antaradhānaṁ maccu maraṇaṁ kālakiriyā khandhānaṁ bhedo kaḷevarassa nikkhepo jīvit'indriyass'upacchedo
Idaṁ vuccati maraṇaṁ
Iti ayañ'ca jarā idañ'ca maraṇaṁ
Idaṁ vuccati jāti-paccayā jarā-maraṇaṁ
Tattha katamo soko
Ñāti-byasanena vā phuṭṭhassa bhoga-byasanena vā phuṭṭhassa roga-byasanena vā phuṭṭhassa sīla-byasanena vā phuṭṭhassa diṭṭhi-byasanena vā phuṭṭhassa aññatar'aññatarena byasanena samannāgatassa aññatar'aññatarena dukkha-dhammena phuṭṭhassa soko socanā socitattaṁ antosoko antoparisoko cetaso parijjhāyanā domanassaṁ sokasallaṁ
Ayaṁ vuccati soko
Tattha katamo paridevo
Ñāti-byasanena vā phuṭṭhassa bhoga-byasanena vā phuṭṭhassa roga-byasanena vā phuṭṭhassa sīla-byasanena vā phuṭṭhassa diṭṭhi-byasanena vā phuṭṭhassa aññatar'aññatarena byasanena samannāgatassa aññatar'aññatarena dukkha-dhammena phuṭṭhassa ādevo paridevo ādevanā paridevanā ādevitattaṁ paridevitattaṁ vācā palāpo vippalāpo lālappo lālappanā lālappitattaṁ
Ayaṁ vuccati paridevo
Tattha katamaṁ dukkhaṁ?
Yaṁ kāyikaṁ asātaṁ kāyikaṁ dukkhaṁ kāya-samphassa-jaṁ asātaṁ dukkhaṁ vedayitaṁ kāya-samphassa-jā asātā dukkhā vedanā
Idaṁ vuccati dukkhaṁ
Tattha katamaṁ domanassaṁ
Yaṁ cetasikaṁ asātaṁ cetasikaṁ dukkhaṁ ceto-samphassa-jaṁ asātaṁ dukkhaṁ vedayitaṁ ceto-samphassa-jā asātā dukkhā vedanā
Idaṁ vuccati domanassaṁ
Tattha katamo upāyāso
Ñāti-byasanena vā phuṭṭhassa bhoga-byasanena vā phuṭṭhassa roga-byasanena vā phuṭṭhassa sīla-byasanena vā phuṭṭhassa diṭṭhi-byasanena vā phuṭṭhassa aññatar'aññatarena byasanena samannāgatassa aññatar'aññatarena dukkha-dhammena phuṭṭhassa āyāso upāyāso āyāsitattaṁ upāyāsitattaṁ
Ayaṁ vuccati upāyāso
Evam'etassa kevalassa dukkha-kkhandhassa samudayo hotī'ti: Evam'etassa kevalassa dukkha-kkhandhassa saṅgati hoti samāgamo hoti samodhānaṁ hoti pātubhāvo hoti
Tena vuccati evam'etassa kevalassa dukkha-kkhandhassa samudayo hotī'ti 

Saṅkhitta-dhamma
Handa mayaṁ saṅkhitta-sutta-pāṭhaṁ bhaṇāmase 

Mahāpajāpatī gotamī yena bhagavā ten'upasaṅkami upasaṅkamitvā bhagavantaṁ abhivādetvā ekam'antaṁ aṭṭhāsi. Ekam'antaṁ ṭhitā kho sā mahāpajāpatī gotamī bhagavantaṁ etad'avoca: 
Sādhu me bhante bhagavā saṅkhittena dhammaṁ desetu Yam'ahaṁ bhagavato dhammaṁ sutvā Ekā vūpakaṭṭhā appamattā ātāpinī pahitattā vihareyyan'ti
Ye kho tvaṁ gotamī dhamme jāneyyāsi: 
Ime dhammā virāgāya saṁvattanti no sarāgāya
Visaṁyogāya saṁvattanti no saṁyogāya
Apacayāya saṁvattanti no ācayāya
App'icchatāya saṁvattanti no mah'icchatāya
Santuṭṭhiyā saṁvattanti no asantuṭṭhiyā
Pavivekāya saṁvattanti no saṅgaṇikāya
Vīriy'ārambhāya saṁvattanti no kosajjāya
Subharatāya saṁvattanti no dubbharatāyā'ti
Ekaṁsena gotami dhāreyyāsi: Eso dhammo eso vinayo etaṁ satthu-sāsanan'ti

Cattāro mahā-padesā
Handa mayaṁ mahā-padesa-sutta-pāṭhaṁ bhaṇāmase 

Katame bhikkhave cattāro mahā-padesā
Idha bhikkhave bhikkhu evaṁ vadeyya: 
Sammukhā me'taṁ āvuso bhagavato sutaṁ Sammukhā paṭiggahitaṁ 
Asukasmiṁ nāma āvāse Saṅgho viharati sathero sapāmokkho
Tassa me saṅghassa sammukhā sutaṁ Sammukhā paṭiggahitaṁ
Asukasmiṁ nāma āvāse Sambahulā therā bhikkhū viharanti
Bahu-ssutā āgat'āgamā Dhamma-dharā vinaya-dharā mātikā-dharā
Tesaṁ me therānaṁ sammukhā sutaṁ Sammukhā paṭiggahitaṁ
Asukasmiṁ nāma āvāse Eko thero bhikkhu viharati
Bahu-ssuto āgat'āgamo Dhammadharo vinayadharo mātikādharo
Tassa me therassa sammukhā sutaṁ Sammukhā paṭiggahitaṁ
Ayaṁ dhammo ayaṁ vinayo idaṁ satthu-sāsanan'ti
Tassa bhikkhave bhikkhuno bhāsitaṁ N'eva abhinanditabbaṁ nappaṭikkositabbaṁ
Anabhinanditvā appaṭikkositvā Padabyañjanāni sādhukaṁ uggahetvā Sutte otāretabbāni Vinaye sandassetabbāni
Na c'eva sutte otaranti na vinaye sandissanti Niṭṭham'ettha gantabbaṁ: Addhā idaṁ na c'eva tassa bhagavato vacanaṁ arahato sammāsambuddhassa Tassa ca therassa duggahitan'ti
Iti h'etaṁ bhikkhave chaḍḍeyyātha
Sutte c'eva otaranti vinaye ca sandissanti Niṭṭham'ettha gantabbaṁ: Addhā idaṁ tassa bhagavato vacanaṁ arahato sammāsambuddhassa
Imassa ca bhikkhuno suggahitaṁ
Tassa ca saṅghassa suggahitaṁ
Tesañ'ca therānaṁ suggahitaṁ
Tassa ca therassa suggahitan'ti
Ime kho bhikkhave cattāro mahā-padesā'ti

Cha sāraṇīya-dhammā
Handa mayaṁ sāraṇīyā-dhammā-pāṭhaṁ bhaṇāmase 

Cha'y'ime bhikkhave dhammā sāraṇīyā Piyakaraṇā garukaraṇā Saṅgahāya Avivādāya Sāmaggiyā ekībhāvāya saṁvattanti
Katame cha
Idha bhikkhave bhikkhunoMettaṁ kāya-kammaṁ vacī-kammaṁ mano-kammaṁ paccupaṭṭhitaṁ hoti Sabrahmacārīsu āvi c'eva raho ca
Bhikkhu ye te lābhā Dhammikā dhamma-laddhā Antamaso patta-pariyāpanna-mattam'pi Tathā-rūpehi lābhehi appaṭivibhatta-bhogī hoti Sīlavantehi sabrahmacārīhi sādhāraṇa-bhogī
Bhikkhu yāni tāni sīlāni Akhaṇḍāni acchiddāni asabalāni akammāsāni bhujissāni Viññu-ppasatthāni aparāmaṭṭhāni samādhi-saṁvattanikāni Tathā-rūpesu sīlesu sīla-sāmaññagato viharati Sabrahmacārīsu āvi c'eva raho ca
Bhikkhu y'āyaṁ diṭṭhi Ariyā niyyānikā Niyyāti takkarassa sammā dukkha-kkhayāya Tathā-rūpāya diṭṭhiyā diṭṭhi-sāmaññagato viharati Sabrahmacārīsu āvi c'eva raho ca
Ime kho bhikkhave cha sāraṇīyā dhammā Piyakaraṇā garukaraṇā Saṅgahāya Avivādāya Sāmaggiyā ekībhāvāya saṁvattanti
Ime ce tumhe cha sāraṇīye dhamme samādāya vatteyyātha Passatha no tumhe taṁ vacana-pathaṁ Aṇuṁ vā thūlaṁ vā yaṁ tumhe n'ādhivāseyyāthā'ti
No h'etaṁ bhante
Tasmā't'iha ime cha sāraṇīye dhamme samādāya vattatha Taṁ vo bhavissati dīgharattaṁ hitāya sukhāyā'ti

Aparihāniya-dhammā
Handa mayaṁ aparihāniya-dhamma-pāṭhaṁ bhaṇāmase 

Katame bhikkhave satta aparihāniyā dhammā
Yāvakīvañ'ca bhikkhave bhikkhū Abhiṇhaṁ sannipātā bhavissanti sannipāta-bahulā Vuddhi'y'eva bhikkhave bhikkhūnaṁ pāṭikaṅkhā no parihāni
Yāvakīvañ'ca bhikkhave bhikkhū Samaggā sannipatissanti Samaggā vuṭṭhahissanti Samaggā saṅgha-karaṇīyāni karissanti Vuddhi'y'eva bhikkhave bhikkhūnaṁ pāṭikaṅkhā no parihāni
Yāvakīvañ'ca bhikkhave bhikkhū Apaññattaṁ na paññāpessanti Paññattaṁ na samucchindissanti Yathā-paññattesu sikkhāpadesu samādāya vattissanti Vuddhi'y'eva bhikkhave bhikkhūnaṁ pāṭikaṅkhā no parihāni
Yāvakīvañ'ca bhikkhave bhikkhū Ye te bhikkhū therā rattaññū Cira-pabbajitā Saṅgha-pitaro saṅgha-pariṇāyakā Te sakkarissanti garuṁ karissanti mānessanti pūjessanti Tesañ'ca sotabbaṁ maññissanti Vuddhi'y'eva bhikkhave bhikkhūnaṁ pāṭikaṅkhā no parihāni
Yāvakīvañ'ca bhikkhave bhikkhū Uppannāya taṇhāya ponobhavikāya na vasaṁ gacchissanti Vuddhi'y'eva bhikkhave bhikkhūnaṁ pāṭikaṅkhā no parihāni
Yāvakīvañ'ca bhikkhave bhikkhū Āraññakesu sen'āsanesu sāpekkhā bhavissanti Vuddhi'y'eva bhikkhave bhikkhūnaṁ pāṭikaṅkhā no parihāni
Yāvakīvañ'ca bhikkhave bhikkhū Paccattaññ'eva satiṁ upaṭṭhāpessanti: Kin'ti anāgatā ca pesalā sabrahmacārī āgaccheyyuṁ Āgatā ca pesalā sabrahmacārī phāsuṁ vihareyyun'ti Vuddhi'y'eva bhikkhave bhikkhūnaṁ pāṭikaṅkhā no parihāni
Yāvakīvañ'ca bhikkhave ime satta aparihāniyā dhammā bhikkhūsu ṭhassanti Imesu ca sattasu aparihāniyesu dhammesu bhikkhū sandississanti Vuddhi'y'eva bhikkhave bhikkhūnaṁ pāṭikaṅkhā no parihāni
Yāvakīvañ'ca bhikkhave bhikkhū Anicca-saññaṁ bhāvessanti anatta-saññaṁ bhāvessanti Asubha-saññaṁ bhāvessanti ādīnava-saññaṁ bhāvessanti Pahāna-saññaṁ bhāvessanti virāga-saññaṁ bhāvessanti nirodha-saññaṁ bhāvessanti Vuddhi'y'eva bhikkhave bhikkhūnaṁ pāṭikaṅkhā no parihāni
Yāvakīvañ'ca bhikkhave bhikkhū Hirimanto bhavissanti ottappino bhavissanti bahu-ssutā bhavissanti Āraddha-vīriyā bhavissanti satimanto bhavissanti paññavanto bhavissanti Na oramattakena vises'ādhigamena antarāvosānaṁ āpajjissanti Vuddhi'y'eva bhikkhave bhikkhūnaṁ pāṭikaṅkhā no parihāni
Ime bhikkhave dhammā sekhassa bhikkhuno aparihānāya saṁvattanti Na kamm'ārāmatā na bhass'ārāmatā na nidd'ārāmatā na saṅgaṇik'ārāmatā Indriyesu gutta-dvāratā bhojane mattaññutā Asaṁsagg'ārāmatā nippapañc'ārāmatā Sovacassatā kalyāṇamittatā
Ime kho bhikkhave dhammā sekhassa bhikkhuno aparihānāya saṁvattantī'ti

Dhamma-pahaṁsāna
Handa mayaṁ dhamma-pahaṁsāna-pāṭhaṁ bhaṇāmase 

Evaṁ svākkhāto bhikkhave mayā dhammo Uttāno Vivaṭo Pakāsito Chinna-pilotiko
Alam'eva saddhā-pabbajitena kula-puttena vīriyaṁ ārabhituṁ
Kāmaṁ taco ca nahāru ca aṭṭhi ca avasissatu Sarīre upasussatu maṁsa-lohitaṁ Yaṁ taṁ purisa-thāmena purisa-vīriyena purisa-parakkamena pattabbaṁ Na taṁ apāpuṇitvā Vīriyassa saṇṭhānaṁ bhavissatī'ti
Dukkhaṁ bhikkhave kusīto viharati Vokiṇṇo pāpakehi akusalehi dhammehi Mahantañ'ca sadatthaṁ parihāpeti
Āraddha-vīriyo ca kho bhikkhave sukhaṁ viharati Pavivitto pāpakehi akusalehi dhammehi Mahantañ'ca sadatthaṁ paripūreti
Na bhikkhave hīnena aggassa patti hoti Aggena ca kho bhikkhave aggassa patti hoti
Maṇḍapeyyam'idaṁ bhikkhave brahmacariyaṁ
Satthā sammukhī-bhūto
Tasmā't'iha bhikkhave vīriyaṁ ārabhatha Appattassa pattiyā Anadhigatassa adhigamāya Asacchikatassa sacchikiriyāya
Evaṁ no ayaṁ amhākaṁ pabbajjā Avaṅkatā avañjhā bhavissati Saphalā saudrayā
Yesaṁ mayaṁ paribhuñjāma Cīvara-piṇḍapāta Sen'āsana-gilāna-ppaccaya bhesajja-parikkhāraṁ Tesaṁ te kārā amhesu Maha-pphalā bhavissanti mah'ānisaṁsā'ti
Evaṁ hi vo bhikkhave sikkhitabbaṁ
Att'atthaṁ vā hi bhikkhave sampassamānena Alam'eva appamādena sampādetuṁ 
Par'atthaṁ vā hi bhikkhave sampassamānena Alam'eva appamādena sampādetuṁ
Ubhay'atthaṁ vā hi bhikkhave sampassamānena Alam'eva appamādena sampādetun'ti

Buddha-pacchima-ovāda
Handa mayaṁ buddha-pacchima-ovāda bhaṇāmase 

Siyā kho tumhākaṁ evam'assa Atīta-satthukaṁ pāvacanaṁ n'atthi no satthā'ti
Na kho pan'etaṁ evaṁ daṭṭhabbaṁ
Yo vo mayā dhammo ca vinayo ca desito paññatto So vo mam'accayena satthā
Handa dāni bhikkhave āmantayāmi vo Vaya-dhammā saṅkhārā Appamādena sampādetha
Ayaṁ tathāgatassa pacchimā vācā

Cattaro parrikhārā
Handa mayaṁ taṅ'khaṇika-paccavekkhaṇa-pāṭhaṁ bhaṇāmase 

Paṭisaṅkhā yoniso cīvaraṁ paṭisevāmi Yāva'd'eva sītassa paṭighātāya Uṇhassa paṭighātāya Ḍaṁsa-makasa-vāt'ātapa-siriṁsapa-samphassānaṁ paṭighātāya Yāva'd'eva hirikopina-paṭicchādan'atthaṁ
Paṭisaṅkhā yoniso piṇḍapātaṁ paṭisevāmi N'eva davāya na madāya na maṇḍanāya na vibhūsanāya Yāva'd'eva imassa kāyassa ṭhitiyā yāpanāya vihiṁs'ūparatiyā brahmacariy'ānuggahāya Iti purāṇañ'ca vedanaṁ paṭihaṅkhāmi navañ'ca vedanaṁ na uppādessāmi Yātrā ca me bhavissati anavajjatā ca phāsuvihāro cā'ti
Paṭisaṅkhā yoniso sen'āsanaṁ paṭisevāmi Yāva'd'eva sītassa paṭighātāya Uṇhassa paṭighātāya Ḍaṁsa-makasa-vāt'ātapa-siriṁsapa-samphassānaṁ paṭighātāya Yāva'd'eva utuparissaya-vinodanaṁ paṭisallān'ārām'atthaṁ
Paṭisaṅkhā yoniso gilāna-paccaya-bhesajja-parikkhāraṁ paṭisevāmi Yāva'd'eva uppannānaṁ veyyābādhikānaṁ vedanānaṁ paṭighātāya Abyāpajjha-paramatāyā'ti

Āhāra-paṭikūla-paccavekkhaṇa-pāṭho 
Handa mayaṁ āhāra-paṭikūla-paccavekkhaṇa-pāṭhaṁ bhaṇāmase 

Āhāre paṭikūla-saññā-paricitena bhikkhave bhikkhuno cetasā bahulaṁ viharato Rasa-taṇhāya cittaṁ patilīyati Patikuṭati pativattati na sampasāriyati Upekkhā vā pāṭikulyatā vā saṇṭhāti
Sabbo pan'āyaṁ piṇḍapāto ajigucchanīyo Imaṁ pūti-kāyaṁ patvā Ativiya jigucchanīyo jāyati

Mettā-pharaṇa
Handa mayaṁ mettāpharaṇaṁ karomase 

Ahaṁ sukhito homi
Niddukkho homi
Avero homi
Abyāpajjho homi
Anīgho homi
Sukhī attānaṁ pariharāmi
Sabbe sattā sukhitā hontu
Sabbe sattā averā hontu
Sabbe sattā abyāpajjhā hontu
Sabbe sattā anīghā hontu
Sabbe sattā sukhī attānaṁ pariharantu
Sabbe sattā sabba-dukkhā pamuccantu
Sabbe sattā laddha-sampattito mā vigacchantu
Sabbe sattā kamma-ssakā kamma-dāy'ādā kamma-yonī kamma-bandhū kamma-paṭisaraṇā
Yaṁ kammaṁ karissanti Kalyāṇaṁ vā pāpakaṁ vā Tassa dāy'ādā bhavissanti


Brahmavihārā
Handa mayaṁ caturappamaññā obhāsanaṁ karomase 

Mettā-sahagatena cetasā ekaṁ disaṁ pharitvā viharati tathā dutiyaṁ tathā tatiyaṁ tathā catutthaṁ iti uddham'adho tiriyaṁ sabbadhi sabbattatāya sabbāvantaṁ lokaṁ mettā-sahagatena cetasā vipulena mahaggatena appamāṇena averena abyāpajjhena pharitvā viharati
Karuṇā-sahagatena cetasā ekaṁ disaṁ pharitvā viharati tathā dutiyaṁ tathā tatiyaṁ tathā catutthaṁ iti uddham'adho tiriyaṁ sabbadhi sabbattatāya sabbāvantaṁ lokaṁ karuṇā-sahagatena cetasā vipulena mahaggatena appamāṇena averena abyāpajjhena pharitvā viharati
Muditā-sahagatena cetasā ekaṁ disaṁ pharitvā viharati tathā dutiyaṁ tathā tatiyaṁ tathā catutthaṁ iti uddham'adho tiriyaṁ sabbadhi sabbattatāya sabbāvantaṁ lokaṁ muditā-sahagatena cetasā vipulena mahaggatena appamāṇena averena abyāpajjhena pharitvā viharati
Upekkhā-sahagatena cetasā ekaṁ disaṁ pharitvā viharati tathā dutiyaṁ tathā tatiyaṁ tathā catutthaṁ iti uddham'adho tiriyaṁ sabbadhi sabbattatāya sabbāvantaṁ lokaṁ upekkhā-sahagatena cetasā vipulena mahaggatena appamāṇena averena abyāpajjhena pharitvā viharatī'ti

Pañca-abhiṇha-paccavekkhaṇā
Handa mayaṁ abhiṇha-paccavekkhaṇa-pāṭhaṁ bhaṇāmase 
Jarā-dhammo'mhi jaraṁ anatīto
Byādhi-dhammo'mhi byādhiṁ anatīto
Maraṇa-dhammo'mhi maraṇaṁ anatīto
Sabbehi me piyehi manāpehi nānābhāvo vinābhāvo 
Kamma-ssako'mhi kamma-dāy'ādo kamma-yoni kamma-bandhu kamma-paṭisaraṇo
Yaṁ kammaṁ karissāmi Kalyāṇaṁ vā pāpakaṁ vā Tassa dāy'ādo bhavissāmi
Evaṁ amhehi abhiṇhaṁ paccavekkhitabbaṁ

Dasadhammā pabbajita-abhiṇha-paccavekkhaṇā
Handa mayaṁ pabbajita-abhiṇha-paccavekkhaṇa-pāṭhaṁ bhaṇāmase 

Dasa ime bhikkhave dhammā Pabbajitena abhiṇhaṁ paccavekkhitabbā
Katame dasa
Vevaṇṇiy'amhi ajjhūpagato'ti Pabbajitena abhiṇhaṁ paccavekkhitabbaṁ
Para-paṭibaddhā me jīvikā'ti Pabbajitena abhiṇhaṁ paccavekkhitabbaṁ
Añño me ākappo karaṇīyo'ti Pabbajitena abhiṇhaṁ paccavekkhitabbaṁ
Kacci nu kho me attā sīlato na upavadatī'ti Pabbajitena abhiṇhaṁ paccavekkhitabbaṁ
Kacci nu kho maṁ anuvicca viññū sabrahmacārī sīlato na upavadantī'ti Pabbajitena abhiṇhaṁ paccavekkhitabbaṁ
Sabbehi me piyehi manāpehi nānābhāvo vinābhāvo'ti Pabbajitena abhiṇhaṁ paccavekkhitabbaṁ
Kamma-ssako'mhi kamma-dāy'ādo kamma-yoni kamma-bandhu kamma-paṭisaraṇo Yaṁ kammaṁ karissāmi Kalyāṇaṁ vā pāpakaṁ vā Tassa dāy'ādo bhavissāmī'ti Pabbajitena abhiṇhaṁ paccavekkhitabbaṁ
Katham'bhūtassa me rattin'divā vītipatantī'ti Pabbajitena abhiṇhaṁ paccavekkhitabbaṁ
Kacci nu kho'haṁ suññ'āgāre abhiramāmī'ti Pabbajitena abhiṇhaṁ paccavekkhitabbaṁ
Atthi nu kho me uttari-manussa-dhammā alam'ariya-ñāṇa-dassana-viseso adhigato So'haṁ pacchime kāle sabrahmacārīhi puṭṭho na maṅku bhavissāmī'ti Pabbajitena abhiṇhaṁ paccavekkhitabbaṁ
Ime kho bhikkhave dasa dhammā
Pabbajitena abhiṇhaṁ paccavekkhitabbā'ti

Dvattiṁs'ākāra-paccavekkhaṇa
Handa mayaṁ dvattiṁs'ākāra-pāṭhaṁ bhaṇāmase 

Ayaṁ kho me kāyo uddhaṁ pādatalā adho kesa-matthakā taca-pariyanto pūro nāna-ppakārassa asucino
Atthi imasmiṁ kāye kesā lomā nakhā dantā taco maṁsaṁ nhāru aṭṭhi aṭṭhimiñjaṁ vakkaṁ hadayaṁ yakanaṁ kilomakaṁ pihakaṁ papphāsaṁ antaṁ antaguṇaṁ udariyaṁ karīsaṁ pittaṁ semhaṁ pubbo lohitaṁ sedo medo assu vasā kheḷo siṅghāṇikā lasikā muttaṁ matthaluṅgan'ti 
Evam'ayaṁ me kāyo uddhaṁ pādatalā adho kesa-matthakā taca-pariyanto pūro nāna-ppakārassa asucino
 
Anicc'ānussati
Handa mayaṁ anicc'ānussati-pāṭhaṁ bhaṇāmase 
Sabbe saṅkhārā anicca Sabbe saṅkhārā dukkhā Sabbe dhammā anattā
Addhuvaṁ jīvitaṁ Dhuvaṁ maraṇaṁ Avassaṁ mayā maritabbaṁ Maraṇa-pariyosānaṁ me jīvitaṁ Jīvitaṁ me aniyataṁ Maraṇaṁ me niyataṁ
Vata Ayaṁ kāyo Aciraṁ Apeta-viññāṇo Chuḍḍho Adhisessati Paṭhaviṁ Kaliṅgaraṁ iva Niratthaṁ
Aniccā vata saṅkhārā Uppāda-vaya-dhammino Uppajjitvā nirujjhanti Tesaṁ vūpasamo sukho

Dhammacakkappavattana-sutta

Evaṁ me sutaṁ Ekaṁ samayaṁ bhagavā bārāṇasiyaṁ viharati isipatane migadāye. Tatra kho bhagavā pañca-vaggiye bhikkhū āmantesi: 
Dve'me bhikkhave antā pabbajitena na sevitabbā: yo c'āyaṁ kāmesu kāma-sukhallik'ānuyogo hīno gammo pothujjaniko anariyo anattha-sañhito yo c'āyaṁ atta-kilamath'ānuyogo dukkho anariyo anattha-sañhito.
Ete te bhikkhave ubho ante anupagamma majjhimā paṭipadā tathāgatena abhisambuddhā cakkhu-karaṇī ñāṇa-karaṇī upasamāya abhiññāya sambodhāya nibbānāya saṁvattati
Katamā ca sā bhikkhave majjhimā paṭipadā tathāgatena abhisambuddhā cakkhu-karaṇī ñāṇa-karaṇī upasamāya abhiññāya sambodhāya nibbānāya saṁvattati?
Ayam'eva ariyo aṭṭh'aṅgiko maggo seyyath'īdaṁ: 
Sammā-diṭṭhi sammā-saṅkappo sammā-vācā sammā-kammanto sammā-ājīvo sammā-vāyāmo sammā-sati sammā-samādhi
Ayaṁ kho sā bhikkhave majjhimā paṭipadā tathāgatena abhisambuddhā cakkhu-karaṇī ñāṇa-karaṇī upasamāya abhiññāya sambodhāya nibbānāya saṁvattati
Idaṁ kho pana bhikkhave dukkhaṁ ariyasaccaṁ: 
Jāti'pi dukkhā jarā'pi dukkhā byādhi'pi dukkho maraṇam'pi dukkhaṁ Soka-parideva-dukkha-domanass'upāyāsā'pi dukkhā appiyehi sampayogo dukkho piyehi vippayogo dukkho yam'picchaṁ na labhati tam'pi dukkhaṁ saṅkhittena pañc'upādāna-kkhandhā dukkhā
Idaṁ kho pana bhikkhave dukkha-samudayo ariyasaccaṁ: 
Y'āyaṁ taṇhā ponobbhavikā nandi-rāga-sahagatā tatra-tatr'ābhinandinī seyyath'īdaṁ: kāma-taṇhā bhava-taṇhā vibhava-taṇhā
Idaṁ kho pana bhikkhave dukkha-nirodho ariyasaccaṁ: 
Yo tassā yeva taṇhāya asesa-virāga-nirodho cāgo paṭinissaggo mutti anālayo
Idaṁ kho pana bhikkhave dukkha-nirodha-gāminī paṭipadā ariyasaccaṁ: 
Ayam'eva ariyo aṭṭh'aṅgiko maggo seyyath'īdaṁ: sammā-diṭṭhi sammā-saṅkappo sammā-vācā sammā-kammanto sammā-ājīvo sammā-vāyāmo sammā-sati sammā-samādhi
Idaṁ dukkhaṁ ariyasaccanti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi
Taṁ kho panidaṁ dukkhaṁ ariyasaccaṁ pariññeyyan'ti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi
Taṁ kho panidaṁ dukkhaṁ ariyasaccaṁ pariññātanti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi
Idaṁ dukkha-samudayo ariyasaccanti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi
Taṁ kho panidaṁ dukkha-samudayo ariyasaccaṁ pahātabban'ti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi
Taṁ kho panidaṁ dukkha-samudayo ariyasaccaṁ pahīnanti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi
Idaṁ dukkha-nirodho ariyasaccanti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi
Taṁ kho panidaṁ dukkha-nirodho ariyasaccaṁ sacchikātabban'ti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi
Taṁ kho panidaṁ dukkha-nirodho ariyasaccaṁ sacchikatanti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi
Idaṁ dukkha-nirodha-gāminī paṭipadā ariyasaccanti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi
Taṁ kho panidaṁ dukkha-nirodha-gāminī paṭipadā ariyasaccaṁ bhāvetabban'ti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi
Taṁ kho panidaṁ dukkha-nirodha-gāminī paṭipadā ariyasaccaṁ bhāvitanti me bhikkhave pubbe ananussutesu dhammesu cakkhuṁ udapādi ñāṇaṁ udapādi paññā udapādi vijjā udapādi āloko udapādi
Yāvakīvañ'ca me bhikkhave imesu catūsu ariyasaccesu evan'tiparivaṭṭaṁ dvādasākāraṁ yathā-bhūtaṁ ñāṇa-dassanaṁ na suvisuddhaṁ ahosi n'eva tāv'āhaṁ bhikkhave sadevake loke samārake sabrahmake sassamaṇa-brāhmaṇiyā pajāya sadeva-manussāya anuttaraṁ sammāsambodhiṁ abhisambuddho paccaññāsiṁ
Yato ca kho me bhikkhave imesu catūsu ariyasaccesu evan'tiparivaṭṭaṁ dvādasākāraṁ yathā-bhūtaṁ ñāṇa-dassanaṁ suvisuddham ahosi ath'āham bhikkhave sadevake loke samārake sabrahmake sassamaṇa-brāhmaṇiyā pajāya sadeva-manussāya anuttaraṁ sammāsambodhiṁ abhisambuddho paccaññāsiṁ Ñāṇañ'ca pana me dassanaṁ udapādi
Akuppā me vimutti ayam'antimā jāti n'atthi-dāni punabbhavo'ti
Idam'avoca bhagavā attamanā pañca-vaggiyā bhikkhu bhagavato bhāsitaṁ abhinanduṁ
Imasmiñ'ca pana veyyākaraṇasmiṁ bhaññamāne āyasmato koṇḍaññassa virajaṁ vītamalaṁ dhammacakkhuṁ udapādi: Yaṁ kiñci samudaya-dhammaṁ sabbaṁ taṁ nirodha-dhamman'ti
Pavattite ca bhagavatā dhamma-cakke bhummā devā saddam'anussāvesuṁ: 
Etaṁ bhagavatā bārāṇasiyaṁ isipatane migadāye anuttaraṁ dhamma-cakkaṁ pavattitaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmin'ti
Bhummānaṁ devānaṁ saddaṁ sutvā Cātu-mmahā-rājikā devā saddam'anussāvesuṁ...
Cātu-mmahā-rājikānaṁ devānaṁ saddaṁ sutvā Tāvatiṁsā devā saddam'anussāvesuṁ...
Tāvatiṁsānaṁ devānaṁ saddaṁ sutvā Yāmā devā saddam'anussāvesuṁ...
Yāmānaṁ devānaṁ saddaṁ sutvā Tusitā devā saddam'anussāvesuṁ...
Tusitānaṁ devānaṁ saddaṁ sutvā Nimmānaratī devā saddamanussavesum...
Nimmāna-ratīnaṁ devānaṁ saddaṁ sutvā Paranimmitavasavattī devā saddam'anussāvesuṁ...
Para-nimmita-vasa-vattīnaṁ devānaṁ saddaṁ sutvā Brahmakāyikā devā saddam'anussāvesuṁ: 
Etaṁ bhagavatā bārāṇasiyaṁ isipatane migadāye anuttaraṁ dhamma-cakkaṁ pavattitaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmin'ti
Itiha tena khaṇena tena muhuttena yāva brahmalokā saddo abbhuggacchi. Ayañ'ca dasasahassī lokadhātu saṅkam'pi sampakam'pi sampavedhi appamāṇo ca oḷāro obhāso loke pāturahosi atikkamm'eva devānaṁ dev'ānubhāvaṁAtha kho bhagavā udānaṁ udānesi: 
Aññāsi vata bho koṇḍañño aññāsi vata bho koṇḍañño'ti Iti h'idaṁ āyasmato koṇḍaññassa aññākoṇḍañño tv'eva nāmaṁ ahosī'ti

Anatta-lakkhaṇa-sutta

Evaṁ me sutaṁ Ekaṁ samayaṁ bhagavā bārāṇasiyaṁ viharati isipatane migadāye 
Tatra kho bhagavā pañca-vaggiye bhikkhū āmantesi: Bhikkhavo'ti Bhadante'ti te bhikkhū bhagavato paccassosuṁ Bhagavā etad'avoca Rūpaṁ bhikkhave anattā rūpañ'ca h'idaṁ bhikkhave attā abhavissa na'y'idaṁ rūpaṁ ābādhāya saṁvatteyya labbhetha ca rūpe Evaṁ me rūpaṁ hotu evaṁ me rūpaṁ mā ahosī'ti
Yasmā ca kho bhikkhave rūpaṁ anattā tasmā rūpaṁ ābādhāya saṁvattati na ca labbhati rūpe Evaṁ me rūpaṁ hotu evaṁ me rūpaṁ mā ahosī'ti
Vedanā anattā vedanā ca h'idaṁ bhikkhave attā abhavissa na'y'idaṁ vedanā ābādhāya saṁvatteyya labbhetha ca vedanāya Evaṁ me vedanā hotu evaṁ me vedanā mā ahosī'ti
Yasmā ca kho bhikkhave vedanā anattā tasmā vedanā ābādhāya saṁvattati na ca labbhati vedanāya Evaṁ me vedanā hotu evaṁ me vedanā mā ahosī'ti
Saññā anattā saññā ca h'idaṁ bhikkhave attā abhavissa na'y'idaṁ saññā ābādhāya saṁvatteyya labbhetha ca saññāya Evaṁ me saññā hotu evaṁ me saññā mā ahosī'ti
Yasmā ca kho bhikkhave saññā anattā tasmā saññā ābādhāya saṁvattati na ca labbhati saññāya Evaṁ me saññā hotu evaṁ me saññā mā ahosī'ti
Saṅkhārā anattā saṅkhārā ca h'idaṁ bhikkhave attā abhavissaṁsu na'y'idaṁ saṅkhārā ābādhāya saṁvatteyyuṁ labbhetha ca saṅkhāresu Evaṁ me saṅkhārā hontu evaṁ me saṅkhārā mā ahesun'ti
Yasmā ca kho bhikkhave saṅkhārā anattā tasmā saṅkhārā ābādhāya saṁvattanti na ca labbhati saṅkhāresu Evaṁ me saṅkhārā hontu evaṁ me saṅkhārā mā ahesun'ti
Viññāṇaṁ anattā viññāṇañ'ca h'idaṁ bhikkhave attā abhavissa na'y'idaṁ viññāṇam ābādhāya saṁvatteyya labbhetha ca viññāṇe Evaṁ me viññāṇaṁ hotu evaṁ me viññāṇaṁ mā ahosī'ti
Yasmā ca kho bhikkhave viññāṇaṁ anattā tasmā viññāṇaṁ ābādhāya saṁvattati na ca labbhati viññāṇe Evaṁ me viññāṇaṁ hotu evaṁ me viññāṇaṁ mā ahosī'tiTaṁ kiṁ maññatha bhikkhave Rūpaṁ niccaṁ vā aniccaṁ vā'ti?
Aniccaṁ bhante
Yaṁ pan'āniccaṁ dukkhaṁ vā taṁ sukhaṁ vā'ti?
Dukkhaṁ bhante
Yaṁ pan'āniccaṁ dukkhaṁ vipariṇāma-dhammaṁ kallaṁ nu taṁ samanupassituṁ Etaṁ mama eso'ham'asmi eso me attā'ti?
No h'etaṁ bhante
Taṁ kiṁ maññatha bhikkhave vedanā niccā vā aniccā vā'ti?
Aniccā bhante
Yaṁ pan'āniccaṁ dukkhaṁ vā taṁ sukhaṁ vā'ti?
Dukkhaṁ bhante
Yaṁ pan'āniccaṁ dukkhaṁ vipariṇāma-dhammaṁ kallaṁ nu taṁ samanupassituṁ Etaṁ mama eso'ham'asmi eso me attā'ti?
No h'etaṁ bhante
Taṁ kiṁ maññatha bhikkhave saññā niccā vā aniccā vā'ti?
Aniccā bhante
Yaṁ pan'āniccaṁ dukkhaṁ vā taṁ sukhaṁ vā'ti?
Dukkhaṁ bhante
Yaṁ pan'āniccaṁ dukkhaṁ vipariṇāma-dhammaṁ kallaṁ nu taṁ samanupassituṁ Etaṁ mama eso'ham'asmi eso me attā'ti?
No h'etaṁ bhante
Taṁ kiṁ maññatha bhikkhave saṅkhārā niccā vā aniccā vā'ti?
Aniccā bhante
Yaṁ pan'āniccaṁ dukkhaṁ vā taṁ sukhaṁ vā'ti?
Dukkhaṁ bhante
Yaṁ pan'āniccaṁ dukkhaṁ vipariṇāma-dhammaṁ kallaṁ nu taṁ samanupassituṁ Etaṁ mama eso'ham'asmi eso me attā'ti?
No h'etaṁ bhante
Taṁ kiṁ maññatha bhikkhave viññāṇaṁ niccaṁ vā aniccaṁ vā'ti?
Aniccaṁ bhante
Yaṁ pan'āniccaṁ dukkhaṁ vā taṁ sukhaṁ vā'ti?
Dukkhaṁ bhante
Yaṁ pan'āniccaṁ dukkhaṁ vipariṇāma-dhammaṁ kallaṁ nu taṁ samanupassituṁ Etaṁ mama eso'ham'asmi eso me attā'ti?
No h'etaṁ bhante Tasmā't'iha bhikkhave Yaṅ'kiñci rūpaṁ atīt'ānāgata-paccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā sabbaṁ rūpaṁ: N'etaṁ mama n'eso'ham'asmi na m'eso attā'ti evam'etaṁ yathā-bhūtaṁ sammappaññāya daṭṭhabbaṁ
Yā kāci vedanā atīt'ānāgata-paccuppannā ajjhattā vā bahiddhā vā oḷārikā vā sukhumā vā hīnā vā paṇītā vā yā dūre santike vā sabbā vedanā: N'etaṁ mama n'eso'ham'asmi na m'eso attā'ti evam'etaṁ yathā-bhūtaṁ sammappaññāya daṭṭhabbaṁ
Yā kāci saññā atīt'ānāgata-paccuppannā ajjhattā vā bahiddhā vā oḷārikā vā sukhumā vā hīnā vā paṇītā vā yā dūre santike vā sabbā saññā: N'etaṁ mama n'eso'ham'asmi na m'eso attā'ti evam'etaṁ yathā-bhūtaṁ sammappaññāya daṭṭhabbaṁ
Ye keci saṅkhārā atīt'ānāgata-paccuppannā ajjhattā vā bahiddhā vā oḷārikā vā sukhumā vā hīnā vā paṇītā vā yā dūre santike vā sabbe saṅkhārā: N'etaṁ mama n'eso'ham'asmi na m'eso attā'ti evam'etaṁ yathā-bhūtaṁ sammappaññāya daṭṭhabbaṁ
Yaṅ'kiñci viññāṇaṁ atīt'ānāgata-paccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā sabbaṁ viññāṇaṁ: N'etaṁ mama n'eso'ham'asmi na m'eso attā'ti evam'etaṁ yathā-bhūtaṁ sammappaññāya daṭṭhabbaṁEvaṁ passaṁ bhikkhave Sutvā ariyasāvako rūpasmim'pi nibbindati vedanāya'pi nibbindati saññāya'pi nibbindati saṅkhāresu'pi nibbindati viññāṇasmim'pi nibbindati nibbindaṁ virajjati virāgā vimuccati vimuttasmiṁ vimuttam'iti ñāṇaṁ hoti Khīṇā jāti vusitaṁ brahmacariyaṁ kataṁ karaṇīyaṁ n'āparaṁ itthattāyā'ti pajānātī'ti
Idam'avoca bhagavā Attamanā pañca-vaggiyā bhikkhū bhagavato bhāsitaṁ abhinanduṁ Imasmiñ'ca pana veyyākaraṇasmiṁ bhaññamāne pañca-vaggiyānaṁ bhikkhūnaṁ anupādāya āsavehi cittāni vimucciṁsū'ti

Āditta-pariyāya-suttaEvaṁ me sutaṁ 

Ekaṁ samayaṁ bhagavā gayāyaṁ viharati gayāsīse saddhiṁ bhikkhu-sahassena Tatra kho bhagavā bhikkhū āmantesi: Sabbaṁ bhikkhave ādittaṁ!
Kiñ'ca bhikkhave sabbaṁ ādittaṁ?
Cakkhuṁ bhikkhave ādittaṁ rūpā ādittā cakkhu-viññāṇaṁ ādittaṁ cakkhu-samphasso āditto yam'p'idaṁ cakkhu-samphassa-paccayā uppajjati vedayitaṁ sukhaṁ vā dukkhaṁ vā adukkham'asukhaṁ vā tam'pi ādittaṁ Kena ādittaṁ?
Ādittaṁ rāg'agginā dos'agginā moh'agginā ādittaṁ jātiyā jarāya maraṇena sokehi paridevehi dukkhehi domanassehi upāyāsehi ādittan'ti vadāmi
Sotaṁ ādittaṁ saddā ādittā sota-viññāṇaṁ ādittaṁ sota-samphasso āditto yam'p'idaṁ sota-samphassa-paccayā uppajjati vedayitaṁ sukhaṁ vā dukkhaṁ vā adukkham'asukhaṁ vā tam'pi ādittaṁ Kena ādittaṁ?
Ādittaṁ rāg'agginā dos'agginā moh'agginā ādittaṁ jātiyā jarāya maraṇena sokehi paridevehi dukkhehi domanassehi upāyāsehi ādittan'ti vadāmi
Ghānaṁ ādittaṁ gandhā ādittā ghāna-viññāṇaṁ ādittaṁ ghāna-samphasso āditto yam'p'idaṁ ghāna-samphassa-paccayā uppajjati vedayitaṁ sukhaṁ vā dukkhaṁ vā adukkham'asukhaṁ vā tam'pi ādittaṁ Kena ādittaṁ?
Ādittaṁ rāg'agginā dos'agginā moh'agginā ādittaṁ jātiyā jarāya maraṇena sokehi paridevehi dukkhehi domanassehi upāyāsehi ādittan'ti vadāmi
Jivhā ādittā rasā ādittā jivhā-viññāṇaṁ ādittaṁ jivhā-samphasso āditto yam'p'idaṁ jivhā-samphassa-paccayā uppajjati vedayitaṁ sukhaṁ vā dukkhaṁ vā adukkham'asukhaṁ vā tam'pi ādittaṁ Kena ādittaṁ?
Ādittaṁ rāg'agginā dos'agginā moh'agginā ādittaṁ jātiyā jarāya maraṇena sokehi paridevehi dukkhehi domanassehi upāyāsehi ādittan'ti vadāmi
Kāyo āditto phoṭṭhabbā ādittā kāya-viññāṇaṁ ādittaṁ kāya-samphasso āditto yam'p'idaṁ kāya-samphassa-paccayā uppajjati vedayitaṁ sukhaṁ vā dukkhaṁ vā adukkham'asukhaṁ vā tam'pi ādittaṁ Kena ādittaṁ?
Ādittaṁ rāg'agginā dos'agginā moh'agginā ādittaṁ jātiyā jarāya maraṇena sokehi paridevehi dukkhehi domanassehi upāyāsehi ādittan'ti vadāmi
Mano āditto dhammā ādittā mano-viññāṇaṁ ādittaṁ mano-samphasso āditto yam'p'idaṁ mano-samphassa-paccayā uppajjati vedayitaṁ sukhaṁ vā dukkhaṁ vā adukkham'asukhaṁ vā tam'pi ādittaṁ Kena ādittaṁ?
Ādittaṁ rāg'agginā dos'agginā moh'agginā ādittaṁ jātiyā jarāya maraṇena sokehi paridevehi dukkhehi domanassehi upāyāsehi ādittan'ti vadāmiEvaṁ passaṁ bhikkhave Sutvā ariyasāvako cakkhusmim'pi nibbindati rūpesu'pi nibbindati cakkhu-viññāṇe'pi nibbindati cakkhu-samphasse'pi nibbindati yam'p'idaṁ cakkhu-samphassa-paccayā uppajjati vedayitaṁ sukhaṁ vā dukkhaṁ vā adukkham'asukhaṁ vā tasmim'pi nibbindati
Sotasmim'pi nibbindati saddesu'pi nibbindati sota-viññāṇe'pi nibbindati sota-samphasse'pi nibbindati yam'p'idaṁ sota-samphassa-paccayā uppajjati vedayitaṁ sukhaṁ vā dukkhaṁ vā adukkham'asukhaṁ vā tasmim'pi nibbindati
Ghānasmim'pi nibbindati gandhesu'pi nibbindati ghāna-viññāṇe'pi nibbindati ghāna-samphasse'pi nibbindati yam'p'idaṁ ghāna-samphassa-paccayā uppajjati vedayitaṁ sukhaṁ vā dukkhaṁ vā adukkham'asukhaṁ vā tasmim'pi nibbindati
Jivhāya'pi nibbindati rasesu'pi nibbindati jivhā-viññāṇe'pi nibbindati jivhā-samphasse'pi nibbindati yam'p'idaṁ jivhā-samphassa-paccayā uppajjati vedayitaṁ sukhaṁ vā dukkhaṁ vā adukkham'asukhaṁ vā tasmim'pi nibbindati
Kāyasmim'pi nibbindati phoṭṭhabbesu'pi nibbindati kāya-viññāṇe'pi nibbindati kāya-samphasse'pi nibbindati yam'p'idaṁ kāya-samphassa-paccayā uppajjati vedayitaṁ sukhaṁ vā dukkhaṁ vā adukkham'asukhaṁ vā tasmim'pi nibbindati
Manasmim'pi nibbindati dhammesu'pi nibbindati mano-viññāṇe'pi nibbindati mano-samphasse'pi nibbindati yam'p'idaṁ mano-samphassa-paccayā uppajjati vedayitaṁ sukhaṁ vā dukkhaṁ vā adukkham'asukhaṁ vā tasmim'pi nibbindati
Nibbindaṁ virajjati virāgā vimuccati vimuttasmiṁ vimuttam'iti ñāṇaṁ hoti: 
Khīṇā jāti vusitaṁ brahmacariyaṁ kataṁ karaṇīyaṁ n'āparaṁ itthattāyā'ti pajānātī'ti
Idam'avoca bhagavā Attamanā te bhikkhū bhagavato bhāsitaṁ abhinanduṁ. Imasmiñ'ca pana veyyākaraṇasmiṁ bhaññamāne tassa bhikkhu-sahassassa anupādāya āsavehi cittāni vimucciṁsū'ti

Yathā vāri-vahā pūrā

Yathā vāri-vahā pūrā Paripūrenti sāgaraṁ Evam'eva ito dinnaṁ Petānaṁ upakappati
Icchitaṁ patthitaṁ tumhaṁ Khippam'eva samijjhatu
Sabbe pūrentu saṅkappā Cando paṇṇaraso yathā Maṇi joti-raso yathā
Sabb'ītiyo vivajjantu Sabba-rogo vinassatu Mā te bhavatv'antarāyo Sukhī dīgh'āyuko bhava
Abhivādana-sīlissa Niccaṁ vuḍḍh'āpacāyino Cattāro dhammā vaḍḍhanti Āyu vaṇṇo sukhaṁ balaṁ
Bhavatu sabba-maṅgalaṁ Rakkhantu sabba-devatā Sabba-buddh'ānubhāvena Sadā sotthī bhavantu te
Bhavatu sabba-maṅgalaṁ Rakkhantu sabba-devatā Sabba-dhamm'ānubhāvena Sadā sotthī bhavantu te
Bhavatu sabba-maṅgalaṁ Rakkhantu sabba-devatā Sabba-saṅgh'ānubhāvena Sadā sotthī bhavantu te

Yathā vāri-vahā pūrā 

Yathā vāri-vahā pūrā paripūrenti sāgaraṁ evam'eva ito dinnaṁ petānaṁ upakappati icchitaṁ patthitaṁ tumhaṁ khippam'eva samijjhatu sabbe pūrentu saṅkappā cando paṇṇa-raso yathā maṇi joti-raso yathā
Sabb'ītiyo vivajjantu Sabba-rogo vinassatu Mā te bhavatv'antarāyo Sukhī dīgh'āyuko bhava
Abhivādana-sīlissa Niccaṁ vuḍḍh'āpacāyino Cattāro dhammā vaḍḍhanti Āyu vaṇṇo sukhaṁ balaṁ

Ratanattay'ānubhāv'ādi-gāthā

Ratanattay'ānubhāvena Ratanattaya-tejasā Dukkha-roga-bhayā verā – Sokā sattu c'upaddavā Anekā antarāyā'pi – Vinassantu asesato Jaya-siddhi dhanaṁ lābhaṁ – Sotthi bhāgyaṁ sukhaṁ balaṁ Siri āyu ca vaṇṇo ca – Bhogaṁ vuḍḍhī ca yasavā Sata-vassā ca āyū ca – Jīva-siddhī bhavantu te

Bhojana-dān'ānumodanā

Yo yassa bhojanaṁ deti So tassa deti pañca'pi Āyuṁ balaṁ sukhaṁ vaṇṇaṁ Paṭibhānañ'ca pañcamaṁ 
Āyu-do bala-do dhīro Vaṇṇa-do paṭibhāṇa-do Sukhassa dātā medhāvī Sukhaṁ so adhigacchati Āyuṁ datvā balaṁ vaṇṇaṁ Sukhañ'ca paṭibhānakaṁ Dīgh'āyu yasavā hoti Yattha yatth'ūpapajjati 
Abhivādana-sīlissa Niccaṁ vuḍḍh'āpacāyino Cattāro dhammā vaḍḍhanti Āyu vaṇṇo sukhaṁ balaṁ 
Padakkhiṇaṁ kāya-kammaṁ Vācākammaṁ padakkhiṇaṁ Padakkhiṇaṁ mano-kammaṁ Paṇīdhi te padakkhiṇe Padakkhiṇāni katvāna Labhant'atthe padakkhiṇe Te atthaladdhā sukhitā Virūḷhā buddhasāsane Arogā sukhitā hotha Saha sabbehi ñātibhī

Culla-maṅgala-cakka-vāḷa

Sabba-buddh'ānubhāvena Sabba-dhamm'ānubhāvena Sabba-saṅgh'ānubhāvena Buddha-ratanaṁ dhamma-ratanaṁ saṅgha-ratanaṁ Tiṇṇaṁ ratanānaṁ ānubhāvena Catur-āsīti-sahassa-dhamma-kkhandh'ānubhāvena Piṭakattay'ānubhāvena Jina-sāvak'ānubhāvena Sabbe te rogā Sabbe te bhayā Sabbe te antarāyā Sabbe te upaddavā Sabbe te dunnimittā Sabbe te avamaṅgalā vinassantu Āyu-vaḍḍhako Dhana-vaḍḍhako Siri-vaḍḍhako Yasa-vaḍḍhako Bala-vaḍḍhako Vaṇṇa-vaḍḍhako Sukha-vaḍḍhako hotu sabbadā Dukkha-roga-bhaya-verā Sokā sattu c'upaddavā Anekā antarāyā'pi Vinassantu ca tejasā Jaya-siddhi dhanaṁ lābhaṁ Sotthi bhāgyaṁ sukhaṁ balaṁ Siri āyu ca vaṇṇo ca Bhogaṁ vuḍḍhī ca yasavā Sata-vassā ca āyū ca Jīva-siddhī bhavantu te

Aggappasāda-sutta-gāthā

Aggato ve pasannānaṁ Aggaṁ dhammaṁ vijānataṁ
Agge buddhe pasannānaṁ Dakkhiṇeyye anuttare
Agge dhamme pasannānaṁ Virāg'ūpasame sukhe
Agge saṅghe pasannānaṁ Puññakkhette anuttare
Aggasmiṁ dānaṁ dadataṁ Aggaṁ puññaṁ pavaḍḍhati
Aggaṁ āyu ca vaṇṇo ca Yaso kitti sukhaṁ balaṁ
Aggassa dātā medhāvī Agga-dhamma-samāhito
Deva-bhūto manusso vā Aggappatto pamodatī'ti
Kāla-dāna-sutta-gāthāKāle dadanti sapaññā Vadaññū vīta-maccharā
Kālena dinnaṁ ariyesu Uju-bhūtesu tādisu
Vippasanna-manā tassa Vipulā hoti dakkhiṇā
Ye tattha anumodanti Veyyāvaccaṁ karonti vā
Na tena dakkhiṇā onā Te'pi puññassa bhāgino
Tasmā dade appaṭivāna-citto Yattha dinnaṁ maha-pphalaṁ
Puññāni para-lokasmiṁ Patiṭṭhā honti pāṇinan'ti

So attha-laddho 

So attha-laddho sukhito Viruḷho buddha-sāsane Arogo sukhito hohi Saha sabbehi ñātibhi
Sā attha-laddhā sukhitā Viruḷhā buddha-sāsane Arogā sukhitā hohi Saha sabbehi ñātibhi
Te attha-laddhā sukhitā Viruḷhā buddha-sāsane Arogā sukhitā hotha Saha sabbehi ñātibhi

Devā-ārādhanā 
Pharitvāna mettaṁ samettā bhadantā Avikkhitta-cittā parittaṁ bhaṇantu Sagge kāme ca rūpe giri-sikhara-taṭe c'antalikkhe vimāne Dīpe raṭṭhe ca gāme taru-vana-gahane geha-vatthumhi khette Bhummā c'āyantu devā jala-thala-visame yakkha-gandhabba-nāgā Tiṭṭhantā santike yaṁ muni-vara-vacanaṁ sādhavo me suṇantu Buddha-dassana-kālo ayam'bhadantā Dhamma-ssavana-kālo ayam'bhadantā Saṅgha-payirupāsana-kālo ayam'bhadantā

Pubba-bhāga-nama-kāra-pāṭho
Namo tassa Bhagavato arahato sammāsambuddhassa 

Saraṇa-gamana-pāṭho

Buddhaṁ saraṇaṁ gacchāmi Dhammaṁ saraṇaṁ gacchāmi Saṅghaṁ saraṇaṁ gacchāmi
Dutiyam'pi buddhaṁ saraṇaṁ gacchāmi Dutiyam'pi dhammaṁ saraṇaṁ gacchāmi Dutiyam'pi saṅghaṁ saraṇaṁ gacchāmi
Tatiyam'pi buddhaṁ saraṇaṁ gacchāmi Tatiyam'pi dhammaṁ saraṇaṁ gacchāmi Tatiyam'pi saṅghaṁ saraṇaṁ gacchāmi 

Nama-kāra-siddhi-gāthā

Yo cakkhumā moha-malāpakaṭṭho Sāmaṁ va buddho sugato vimutto Mārassa pāsā vinimocayanto Pāpesi khemaṁ janataṁ vineyyaṁ Buddhaṁ varan'taṁ sirasā namāmi Lokassa nāthañ'ca vināyakañ'ca Tan'tejasā te jaya-siddhi hotu Sabb'antarāyā ca vināsamentu
Dhammo dhajo yo viya tassa satthu Dassesi lokassa visuddhi-maggaṁ Niyyāniko dhamma-dharassa dhārī Sāt'āvaho santi-karo suciṇṇo Dhammaṁ varan'taṁ sirasā namāmi Moha-ppadālaṁ upasanta-dāhaṁ Tan'tejasā te jaya-siddhi hotu Sabb'antarāyā ca vināsamentuSaddhamma-senā sugat'ānugo yo Lokassa pāp'ūpakilesa-jetā Santo sayaṁ santi-niyojako ca Svākkhāta-dhammaṁ viditaṁ karoti Saṅghaṁ varan'taṁ sirasā namāmi Buddh'ānubuddhaṁ sama-sīla-diṭṭhiṁ Tan'tejasā te jaya-siddhi hotu Sabb'antarāyā ca vināsamentu 

Namo-kāra-aṭṭhaka

Namo arahato sammā- Sambuddhassa mah'esino Namo uttama-dhammassa Svākkhātass'eva ten'idha
Namo mahā-saṅghassā'pi Visuddha-sīla-diṭṭhino Namo omāty'āraddhassa Ratanattayassa sādhukaṁ Namo omak'ātītassa Tassa vatthuttayassa'pi Namo-kāra-ppabhāvena Vigacchantu upaddavāNamo-kār'ānubhāvena Suvatthi hotu sabbadā Namo-kārassa tejena Vidhimhi homi tejavā 

Maṅgala-sutta 

Evaṁ me sutaṁ Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Atha kho aññatarā devatā abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā ten'upasaṅkami. Upasaṅkamitvā bhagavantaṁ abhivādetvā ekam'antaṁ aṭṭhāsi. Ekam'antaṁ ṭhitā kho sā devatā bhagavantaṁ gāthāya ajjhabhāsi: 
Bahū devā manussā ca Maṅgalāni acintayuṁ Ākaṅkhamānā sotthānaṁ Brūhi maṅgalam'uttamaṁ
Asevanā ca bālānaṁ Paṇḍitānañ'ca sevanā Pūjā ca pūjanīyānaṁ Etaṁ maṅgalam'uttamaṁ
Paṭirūpa-desa-vāso ca Pubbe ca kata-puññatā Atta-sammā-paṇidhi ca Etaṁ maṅgalam'uttamaṁ
Bāhu-saccañ'ca sippañ'ca Vinayo ca susikkhito Subhāsitā ca yā vācā Etaṁ maṅgalam'uttamaṁ
Mātā-pitu-upaṭṭhānaṁ Putta-dārassa saṅgaho Anākulā ca kammantā Etaṁ maṅgalam'uttamaṁ
Dānañ'ca dhamma-cariyā ca Ñātakānañ'ca saṅgaho Anavajjāni kammāni Etaṁ maṅgalam'uttamaṁ
Āratī viratī pāpā Majja-pānā ca saññamo Appamādo ca dhammesu Etaṁ maṅgalam'uttamaṁ
Gāravo ca nivāto ca Santuṭṭhī ca kataññutā Kālena dhamma-ssavanaṁ Etaṁ maṅgalam'uttamaṁ
Khantī ca sovacassatā Samaṇānañ'ca dassanaṁ Kālena dhamma-sākacchā Etaṁ maṅgalam'uttamaṁ
Tapo ca brahmacariyañ'ca Ariya-saccāna-dassanaṁ Nibbāna-sacchikiriyā ca Etaṁ maṅgalam'uttamaṁ
Phuṭṭhassa loka-dhammehi Cittaṁ yassa na kampati Asokaṁ virajaṁ khemaṁ Etaṁ maṅgalam'uttamaṁ
Etādisāni katvāna Sabbattham'aparājitā Sabbattha sotthiṁ gacchanti Tan'tesaṁ maṅgalam'uttaman'ti 

Ratana-sutta

Yān'īdha bhūtāni samāgatāni Bhummāni vā yāni va antalikkhe Sabb'eva bhūtā sumanā bhavantu Atho'pi sakkacca suṇantu bhāsitaṁ
Tasmā hi bhūtā nisāmetha sabbe Mettaṁ karotha mānusiyā pajāya Divā ca ratto ca haranti ye baliṁ Tasmā hi ne rakkhatha appamattā
Yaṅ kiñci vittaṁ idha vā huraṁ vā Saggesu vā yaṁ ratanaṁ paṇītaṁ Na no samaṁ atthi tathāgatena Idam'pi buddhe ratanaṁ paṇītaṁ Etena saccena suvatthi hotu
Khayaṁ virāgaṁ amataṁ paṇītaṁ Yad'ajjhagā sakya-munī samāhito Na tena dhammena sam'atthi kiñci Idam'pi dhamme ratanaṁ paṇītaṁ Etena saccena suvatthi hotu
Yam'buddha-seṭṭho parivaṇṇayī suciṁ Samādhim'ānantarikañ'ñam'āhu Samādhinā tena samo na vijjati Idam'pi dhamme ratanaṁ paṇītaṁ Etena saccena suvatthi hotu
Ye puggalā aṭṭha sataṁ pasatthā Cattāri etāni yugāni honti Te dakkhiṇeyyā sugatassa sāvakā Etesu dinnāni maha-pphalāni Idam'pi saṅghe ratanaṁ paṇītaṁ Etena saccena suvatthi hotu
Ye suppayuttā manasā daḷhena Nikkāmino gotama-sāsanamhi Te patti-pattā amataṁ vigayha Laddhā mudhā nibbutiṁ bhuñjamānā Idam'pi saṅghe ratanaṁ paṇītaṁ Etena saccena suvatthi hotu
Yath'inda-khīlo paṭhaviṁ sito siyā Catubbhi vātebhi asampakampiyo Tath'ūpamaṁ sappurisaṁ vadāmi Yo ariya-saccāni avecca passati Idam'pi saṅghe ratanaṁ paṇītaṁ Etena saccena suvatthi hotu
Ye ariya-saccāni vibhāvayanti Gambhīra-paññena sudesitāni Kiñ'c'āpi te honti bhusa'ppamattā Na te bhavaṁ aṭṭhamam'ādiyanti Idam'pi saṅghe ratanaṁ paṇītaṁ Etena saccena suvatthi hotu
Sahā v'assa dassana-sampadāya Tay'assu dhammā jahitā bhavanti Sakkāya-diṭṭhi vicikicchitañ'ca Sīlabbataṁ vā'pi yad'atthi kiñci Catūh'apāyehi ca vippamutto Cha c'ābhiṭhānāni abhabbo kātuṁ Idam'pi saṅghe ratanaṁ paṇītaṁ Etena saccena suvatthi hotu
Kiñ'c'āpi so kammaṁ karoti pāpakaṁ Kāyena vācā uda cetasā vā Abhabbo so tassa paṭicchadāya Abhabbatā diṭṭha-padassa vuttā Idam'pi saṅghe ratanaṁ paṇītaṁ Etena saccena suvatthi hotu
Vana-ppagumbe yathā phussi't'agge Gimhāna-māse paṭhamasmiṁ gimhe Tath'ūpamaṁ dhamma-varaṁ adesayi Nibbāna-gāmiṁ paramaṁ hitāya Idam'pi buddhe ratanaṁ paṇītaṁ Etena saccena suvatthi hotu
Varo varaññū vara-do var'āharo Anuttaro dhamma-varaṁ adesayi Idam'pi buddhe ratanaṁ paṇītaṁ Etena saccena suvatthi hotu
Khīṇaṁ purāṇaṁ navaṁ n'atthi sambhavaṁ Viratta-citt'āyatike bhavasmiṁ Te khīṇa-bījā aviruḷhi-chandā Nibbanti dhīrā yathā'yam padīpo Idam'pi saṅghe ratanaṁ paṇītaṁ Etena saccena suvatthi hotu
Yān'īdha bhūtāni samāgatāni Bhummāni vā yāni va antalikkhe Tathāgataṁ deva-manussa-pūjitaṁ Buddhaṁ namassāma suvatthi hotu
Yān'īdha bhūtāni samāgatāni Bhummāni vā yāni va antalikkhe Tathāgataṁ deva-manussa-pūjitaṁ Dhammaṁ namassāma suvatthi hotu
Yān'īdha bhūtāni samāgatāni Bhummāni vā yāni va antalikkhe Tathāgataṁ deva-manussa-pūjitaṁ Saṅghaṁ namassāma suvatthi hotu 

Karaṇīya-metta-sutta

Karaṇīyam'attha-kusalena Yan'taṁ santaṁ padaṁ abhisamecca Sakko ujū ca suhujū ca Suvaco c'assa mudu anatimānī
Santussako ca subharo ca Appakicco ca sallahuka-vutti Sant'indriyo ca nipako ca Appagabbho kulesu ananugiddho
Na ca khuddaṁ samācare kiñci Yena viññū pare upavadeyyuṁ Sukhino vā khemino hontu Sabbe sattā bhavantu sukhit'attā
Ye keci pāṇa-bhūt'atthi Tasā vā thāvarā vā anavasesā Dīghā vā ye mahantā vā Majjhimā rassakā aṇuka-thūlā
Diṭṭhā vā ye ca adiṭṭhā Ye ca dūre vasanti avidūre Bhūtā vā sambhavesī vā Sabbe sattā bhavantu sukhit'attā
Na paro paraṁ nikubbetha N'ātimaññetha katthaci naṁ kiñci Byārosanā paṭīgha-saññā N'āññam'aññassa dukkham'iccheyya
Mātā yathā niyaṁ puttaṁ Āyusā eka-puttam'anurakkhe Evam'pi sabba-bhūtesu Mānasam'bhāvaye aparimāṇaṁ
Mettañ'ca sabba-lokasmiṁ Mānasam'bhāvaye aparimāṇaṁ Uddhaṁ adho ca tiriyañ'ca Asambādhaṁ averaṁ asapattaṁ
Tiṭṭhañ'caraṁ nisinno vā Sayāno vā yāvat'assa vigata-middho Etaṁ satiṁ adhiṭṭheyya Brahmam'etaṁ vihāraṁ idham'āhu
Diṭṭhiñ'ca anupagamma Sīlavā dassanena sampanno Kāmesu vineyya gedhaṁ Na hi jātu gabbha-seyyaṁ punar-etī'ti 

Khandha-parittaṁ

Virūpakkhehi me mettaṁ Mettaṁ erāpathehi me Chabyāputtehi me mettaṁ Mettaṁ kaṇhāgotamakehi ca
Apādakehi me mettaṁ Mettaṁ dipādakehi me Catuppadehi me mettaṁ Mettaṁ bahuppadehi me
Mā maṁ apādako hiṁsi Mā maṁ hiṁsi dipādako Mā maṁ catuppado hiṁsi Mā maṁ hiṁsi bahuppado
Sabbe sattā sabbe pāṇā Sabbe bhūtā ca kevalā Sabbe bhadrāni passantu Mā kiñci pāpam'āgamā. 
Appamāṇo buddho Appamāṇo dhammo Appamāṇo saṅgho 
Pamāṇavantāni siriṁsapāni Ahi-vicchikā satapadī Uṇṇānābhī sarabhū mūsikā 
Katā me rakkhā katā me parittā Paṭikkamantu bhūtāni So'haṁ namo bhagavato Namo sattannaṁ sammā-sambuddhānaṁ.

Buddha-dhamma-saṅgha-guṇā

Iti'pi so bhagavā Arahaṁ sammā-sambuddho Vijjā-caraṇa-sampanno Sugato loka-vidū Anuttaro purisa-damma-sārathi Satthā deva-manussānaṁ Buddho bhagavā'ti
Svākkhāto bhagavatā dhammo Sandiṭṭhiko akāliko ehi-passiko Opanayiko paccattaṁ veditabbo viññūhī'ti
Supaṭipanno bhagavato sāvaka-saṅgho Uju-paṭipanno bhagavato sāvaka-saṅgho Ñāya-paṭipanno bhagavato sāvaka-saṅgho Sāmīci-paṭipanno bhagavato sāvaka-saṅgho Yad'idaṁ cattāri purisa-yugāni aṭṭha purisa-puggalā Esa bhagavato sāvaka-saṅgho Āhuneyyo pāhuneyyo dakkhiṇeyyo añjali-karaṇīyo Anuttaraṁ puñña-kkhettaṁ lokassā'ti

Yaṅ kiñci ratanaṁ loke

Yaṅ kiñci ratanaṁ loke Vijjati vividhaṁ puthu Ratanaṁ buddha-samaṁ n'atthi Tasmā sotthī bhavantu te
Yaṅ kiñci ratanaṁ loke Vijjati vividhaṁ puthu Ratanaṁ dhamma-samaṁ n'atthi Tasmā sotthī bhavantu te
Yaṅ kiñci ratanaṁ loke Vijjati vividhaṁ puthu Ratanaṁ saṅgha-samaṁ n'atthi Tasmā sotthī bhavantu te
Sakkatvā buddha-ratanaṁ Osadhaṁ uttamaṁ varaṁ Hitaṁ deva-manussānaṁ Buddha-tejena sotthinā Nassant'upaddavā sabbe Dukkhā vūpasamentu te
Sakkatvā dhamma-ratanaṁ Osadhaṁ uttamaṁ varaṁ Pariḷāh'ūpasamanaṁ Dhamma-tejena sotthinā Nassant'upaddavā sabbe Bhayā vūpasamentu te
Sakkatvā saṅgha-ratanaṁ Osadhaṁ uttamaṁ varaṁ Āhuneyyaṁ pāhuneyyaṁ Saṅgha-tejena sotthinā Nassant'upaddavā sabbe Rogā vūpasamentu te

Bojjh'aṅga-parittaṁ 

Bojjh'aṅgo sati-saṅkhāto Dhammānaṁ vicayo tathā Viriyam'pīti-passaddhi Bojjh'aṅgā ca tathā'pare Samādh'upekkha-bojjh'aṅgā Satt'ete sabba-dassinā Muninā samma'd'akkhātā Bhāvitā bahulī-katā Saṁvattanti abhiññāya Nibbānāya ca bodhiyā Etena sacca-vajjena Sotthi te hotu sabbadā
Ekasmiṁ samaye nātho Moggallānañ'ca kassapaṁ Gilāne dukkhite disvā Bojjh'aṅge satta desayi Te ca taṁ abhinanditvā Rogā mucciṁsu taṅ'khaṇe Etena sacca-vajjena Sotthi te hotu sabbadā
Ekadā dhamma-rājā'pi Gelaññen'ābhipīḷito Cundattherena taññ'eva Bhaṇāpetvāna sādaraṁ Sammoditvā ca ābādhā Tamhā vuṭṭhāsi ṭhānaso Etena sacca-vajjena Sotthi te hotu sabbadā
Pahīnā te ca ābādhā Tiṇṇannam'pi mah'esinaṁ Magg'āhata-kilesā va Patt'ānuppatti-dhammataṁ Etena sacca-vajjena Sotthi te hotu sabbadā

Abhaya-parittaṁ

Yan'dunnimittaṁ avamaṅgalañ'ca Yo c'āmanāpo sakuṇassa saddo Pāpaggaho dussupinaṁ akantaṁ Buddh'ānubhāvena vināsamentu
Yan'dunnimittaṁ avamaṅgalañ'ca Yo c'āmanāpo sakuṇassa saddo Pāpaggaho dussupinaṁ akantaṁ Dhamm'ānubhāvena vināsamentu 
Yan'dunnimittaṁ avamaṅgalañ'ca Yo c'āmanāpo sakuṇassa saddo Pāpaggaho dussupinaṁ akantaṁ Saṅgh'ānubhāvena vināsamentu

Devatā-uyyojana-gāthā

Dukkhappattā ca niddukkhā Bhayappattā ca nibbhayā Sokappattā ca nissokā Hontu sabbe'pi pāṇino
Ettāvatā ca amhehi Sambhataṁ puñña-sampadaṁ Sabbe devā anumodantu
Dānaṁ dadantu saddhāya Sīlaṁ rakkhantu sabbadā Bhāvan'ābhiratā hontu Gacchantu devatā-gatāSabbe buddhā balappattā 
Paccekānañ'ca yaṁ balaṁ Arahantānañ'ca tejena Rakkhaṁ bandhāmi sabbaso

Jaya-maṅgala-aṭṭha-gāthā

Bāhuṁ Sahassam'abhinimmita sāvudhan'taṁ Grīmekhalaṁ udita-ghora-sasena-māraṁ Dān'ādi-dhamma-vidhinā jitavā mun'indo Tan'tejasā bhavatu te jaya-maṅgalāni
Mār'ātirekam'abhiyujjhita-sabba-rattiṁ Ghoram'pan'āḷavakam'akkhama-thaddha-yakkhaṁ Khantī-sudanta-vidhinā jitavā mun'indo Tan'tejasā bhavatu te jaya-maṅgalāni
Nāḷāgiriṁ gaja-varaṁ atimatta-bhūtaṁ Dāv'aggi-cakkam'asanīva sudāruṇan'taṁ Mett'ambu-seka-vidhinā jitavā mun'indo Tan'tejasā bhavatu te jaya-maṅgalāni
Ukkhitta-khaggam'atihattha-sudāruṇan'taṁ Dhāvan'ti-yojana-path'aṅguli-mālavantaṁ Iddhī'bhisaṅkhata-mano jitavā mun'indo Tan'tejasā bhavatu te jaya-maṅgalāni
Katvāna kaṭṭham'udaraṁ iva gabbhinīyā Ciñcāya duṭṭha-vacanaṁ jana-kāya majjhe Santena soma-vidhinā jitavā mun'indo Tan'tejasā bhavatu te jaya-maṅgalāni
Saccaṁ vihāya mati-saccaka-vāda-ketuṁ Vād'ābhiropita-manaṁ ati-andha-bhūtaṁ Paññā-padīpa-jalito jitavā mun'indo Tan'tejasā bhavatu te jaya-maṅgalāni
Nandopananda-bhujagaṁ vibudhaṁ mah'iddhiṁ Puttena thera-bhujagena dam'āpayanto Iddh'ūpadesa-vidhinā jitavā mun'indo Tan'tejasā bhavatu te jaya-maṅgalāni
Duggāha-diṭṭhi-bhujagena sudaṭṭha-hatthaṁ Brahmaṁ visuddhi-jutim'iddhi-bak'ābhidhānaṁ Ñāṇāgadena vidhinā jitavā mun'indo Tan'tejasā bhavatu te jaya-maṅgalāni
Etā'pi buddha-jaya-maṅgala-aṭṭha-gāthā Yo vācano dina-dine sarate'm'atandī Hitvān'aneka-vividhāni c'upaddavāni Mokkhaṁ sukhaṁ adhigameyya naro sapañño

Jaya-parittaṁ

Mahā-kāruṇiko nātho Hitāya sabba-pāṇinaṁ Pūretvā pāramī sabbā Patto sambodhim'uttamaṁ Etena sacca-vajjena Hotu te jaya-maṅgalaṁ
Jayanto bodhiyā mūle Sakyānaṁ nandi-vaḍḍhano Evaṁ tvaṁ vijayo hohi Jayassu jaya-maṅgale
Aparājita-pallaṅke Sīse paṭhavi-pokkhare Abhiseke sabba-buddhānaṁ Aggappatto pamodati
Sunakkhattaṁ sumaṅgalaṁ Supabhātaṁ suhuṭṭhitaṁ Sukhaṇo sumuhutto ca Suyiṭṭhaṁ brahmacārisu
Padakkhiṇaṁ kāya-kammaṁ Vācā-kammaṁ padakkhiṇaṁ Padakkhiṇaṁ mano-kammaṁ Paṇīdhi te padakkhiṇe Padakkhiṇāni katvāna Labhant'atthe padakkhiṇe

Bhavatu-sabba-maṅgalaṁ 

Bhavatu sabba-maṅgalaṁ Rakkhantu sabba-devatā Sabba-buddh'ānubhāvena Sadā sotthī bhavantu te
Bhavatu sabba-maṅgalaṁ Rakkhantu sabba-devatā Sabba-dhamm'ānubhāvena Sadā sotthī bhavantu te
Bhavatu sabba-maṅgalaṁ Rakkhantu sabba-devatā Sabba-saṅgh'ānubhāvena Sadā sotthī bhavantu te

Pubba-bhāga-nama-kāra-pāṭho
Namo tassa Bhagavato arahato sammā-sambuddhassa 

Dhamma-saṅgaṇī-mātikā

Kusalā dhammā Akusalā dhammā Abyākatā dhammā
Sukhāya vedanāya sampayuttā dhammā Dukkhāya vedanāya sampayuttā dhammā Adukkham'asukhāya vedanāya sampayuttā dhammā
Vipākā dhammā Vipāka-dhamma-dhammā N'eva vipāka na vipāka-dhamma-dhammā
Upādinn'upādāniyā dhammā Anupādinn'upādāniyā dhammā Anupādinn'ānupādāniyā dhammā
Saṅkiliṭṭha-saṅkilesikā dhammā Asaṅkiliṭṭha-saṅkilesikā dhammā Asaṅkiliṭṭh'āsaṅkilesikā dhammā
Savitakka-savicārā dhammā Avitakka-vicāra-mattā dhammā Avitakk'āvicārā dhammā
Pīti-sahagatā dhammā Sukha-sahagatā dhammā Upekkhā-sahagatā dhammā
Dassanena pahātabbā dhammā Bhāvanāya pahātabbā dhammā N'eva dassanena na bhāvanāya pahātabbā dhammā
Dassanena pahātabba-hetukā dhammā Bhāvanāya pahātabba-hetukā dhammā N'eva dassanena na bhāvanāya pahātabba-hetukā dhammā
Ācaya-gāmino dhammā Apacaya-gāmino dhammā N'ev'ācaya-gāmino n'āpacaya-gāmino dhammā
Sekkhā dhammā Asekkhā dhammā N'eva sekkhā n'āsekkhā dhammā
Parittā dhammā Mahaggatā dhammā Appamāṇā dhammā
Paritt'ārammaṇā dhammā Mahaggat'ārammaṇā dhammā Appamāṇ'ārammaṇā dhammā
Hīnā dhammā Majjhimā dhammā Paṇītā dhammā
Micchatta-niyatā dhammā Sammatta-niyatā dhammā Aniyatā dhammā
Magg'ārammaṇā dhammā Magga-hetukā dhammā Magg'ādhipatino dhammā
Uppannā dhammā Anuppannā dhammā Uppādino dhammā
Atītā dhammā Anāgatā dhammā Paccuppannā dhammā
Atīt'ārammaṇā dhammā Anāgat'ārammaṇā dhammā Paccuppann'ārammaṇā dhammā
Ajjhattā dhammā Bahiddhā dhammā Ajjhatta-bahiddhā dhammā
Ajjhatt'ārammaṇā dhammā Bahiddh'ārammaṇā dhammā Ajjhatta-bahiddh'ārammaṇā dhammā
Sanidassana-sappaṭighā dhammā Anidassana-sappaṭighā dhammā Anidassan'āppaṭighā dhammāDhs 1

Vipassanā-bhūmi-pāṭho

Pañca-kkhandhā: Rūpakkhandho vedanā-kkhandho saññā-kkhandho saṅkhāra-kkhandho viññāṇa-kkhandho
Dvā-das'āyatanāni: Cakkhv'āyatanaṁ rūp'āyatanaṁ sot'āyatanaṁ sadd'āyatanaṁ ghān'āyatanaṁ gandh'āyatanaṁ jivh'āyatanaṁ ras'āyatanaṁ kāy'āyatanaṁ phoṭṭhabb'āyatanaṁ man'āyatanaṁ dhamm'āyatanaṁ 
Aṭṭhārasa dhātuyo: Cakkhu-dhātu rūpa-dhātu cakkhu-viññāṇa-dhātu sota-dhātu sadda-dhātu sota-viññāṇa-dhātu ghāna-dhātu gandha-dhātu ghāna-viññāṇa-dhātu jivhā-dhātu rasa-dhātu jivhā-viññāṇa-dhātu kāya-dhātu phoṭṭhabba-dhātu kāya-viññāṇa-dhātu mano-dhātu dhamma-dhātu mano-viññāṇa-dhātu 
Bā-vīsat'indriyāni: Cakkhu'ndriyaṁ sot'indriyaṁ ghān'indriyaṁ jivh'indriyaṁ kāy'indriyaṁ man'indriyaṁ itth'indriyaṁ puris'indriyaṁ jīvit'indriyaṁ sukh'indriyaṁ dukkh'indriyaṁ somanass'indriyaṁ domanass'indriyaṁ upekkh'indriyaṁ saddh'indriyaṁ viriy'indriyaṁ sat'indriyaṁ samādh'indriyaṁ paññ'indriyaṁ anaññātañ'ñassāmī't'indriyaṁ aññ'indriyaṁ aññātāv'indriyaṁ. 
Cattāri ariya-saccāni: Dukkhaṁ ariya-saccaṁ Dukkha-samudayo ariya-saccaṁ Dukkha-nirodho ariya-saccaṁ Dukkha-nirodha-gāminī paṭipadā ariya-saccaṁ.
Avijjā-paccayā saṅkhārā Saṅkhāra-paccayā viññāṇaṁ Viññāṇa-paccayā nāma-rūpaṁ Nāma-rūpa-paccayā saḷ'āyatanaṁ Saḷ'āyatana-paccayā phasso Phassa-paccayā vedanā Vedanā-paccayā taṇhā Taṇhā-paccayā upādānaṁ Upādāna-paccayā bhavo Bhava-paccayā jāti Jāti-paccayā jarā-maraṇaṁ soka-parideva-dukkha-domanass'upāyāsā sambhavanti Evam'etassa kevalassa dukkha-kkhandhassa samudayo hoti 
Avijjāya tv'eva asesa-virāga-nirodhā saṅkhāra-nirodho Saṅkhāra-nirodhā viññāṇa-nirodho Viññāṇa-nirodhā nāma-rūpa-nirodho Nāma-rūpa-nirodhā saḷ'āyatana-nirodho Saḷ'āyatana-nirodhā phassa-nirodho Phassa-nirodhā vedanā-nirodho Vedanā-nirodhā taṇhā-nirodho Taṇhā-nirodhā upādāna-nirodho Upādāna-nirodhā bhava-nirodho Bhava-nirodhā jāti-nirodho Jāti-nirodhā jarā-maraṇaṁ soka-parideva-dukkha-domanass'upāyāsā nirujjhanti Evam'etassa kevalassa dukkha-kkhandhassa nirodho hoti 

Paṭṭhāna-mātikā-pāṭho

Hetu-paccayo Ārammaṇa-paccayo adhipati-paccayo anantara-paccayo samanantara-paccayo saha-jāta-paccayo aññam'añña-paccayo nissaya-paccayo upanissaya-paccayo pure-jāta-paccayo pacchā-jāta-paccayo āsevana-paccayo kamma-paccayo vipāka-paccayo āhāra-paccayo indriya-paccayo jhāna-paccayo magga-paccayo sampayutta-paccayo vippayutta-paccayo atthi-paccayo n'atthi-paccayo vigata-paccayo avigata-paccayo

Adāsi-me ādi gāthā

Adāsi me akāsi me Ñāti-mittā sakhā ca me Petānaṁ dakkhiṇaṁ dajjā Pubbe katam'anussaraṁ
Na hi ruṇṇaṁ vā soko vā Yā v'aññā paridevanā Na taṁ petānam'atthāya Evaṁ tiṭṭhanti ñātayo
Ayañ'ca kho dakkhinā dinnā Saṅghamhi supatiṭṭhitā Dīgharattaṁ hitāy'assa Ṭhānaso upakappati
So ñāti-dhammo ca ayaṁ nidassito Petāna'pūjā ca katā uḷārā Balañ'ca bhikkhūnam'anuppadinnaṁ Tumhehi puññaṁ pasutaṁ anappakan'ti

Aniccā vata saṅkhārā Uppāda-vaya-dhammino Uppajjitvā nirujjhanti Tesaṁ vūpasamo sukho 
Sabbe sattā Maranti ca mariṁsu ca marissare Tath'ev'āhaṁ marissāmi N'atthi me ettha saṁsayo

Aciraṁ vat'ayaṁ kāyo Paṭhaviṁ adhisessati Chuḍḍho apeta-viññāṇo Niratthaṁ va kaliṅgaraṁ 

Bhavatu-sabba-maṅgalaṁ 

Bhavatu sabba-maṅgalaṁ Rakkhantu sabba-devatā Sabba-buddh'ānubhāvena Sadā sotthī bhavantu te
Bhavatu sabba-maṅgalaṁ Rakkhantu sabba-devatā Sabba-dhamm'ānubhāvena Sadā sotthī bhavantu te
Bhavatu sabba-maṅgalaṁ Rakkhantu sabba-devatā Sabba-saṅgh'ānubhāvena Sadā sotthī bhavantu te


Uddissan'ādhiṭṭhānā
Handa mayaṁ uddissan'ādhiṭṭhāna-gāthāyo bhaṇāmase 

Iminā puñña-kammena upajjhāyā guṇ'uttarā Ācariy'ūpakārā ca mātāpitā ca ñātakā Suriyo candimā rājā guṇavantā narā'pi ca Brahma-mārā ca indā ca lokapālā ca devatā Yamo mittā manussā ca majjhattā verikā'pi ca Sabbe sattā sukhī hontu puññāni pakatāni me Sukhañ'ca tividhaṁ dentu khippaṁ pāpetha vo'mataṁ
Iminā puñña-kammena iminā uddissena ca Khipp'āhaṁ sulabhe c'eva taṇh'ūpādāna-chedanaṁ Ye santāne hīnā dhammā yāva nibbānato mamaṁ Nassantu sabbadā yeva yattha jāto bhave bhave Ujucittaṁ satipaññā sallekho viriyamhinā
Mārā labhantu nokāsaṁ kātuñ'ca viriyesu me
Buddh'ādhipavaro nātho dhammo nātho varuttamo Nātho paccekabuddho ca saṅgho nāthottaro mamaṁ
Tes'ottam'ānubhāvena mār'okāsaṁ labhantu mā 

Sabba-patti-dāna
Handa mayaṁ sabba-patti-dāna-gāthāyo bhaṇāmase 
Puññass'idāni katassa yān'aññāni katāni me
Tesañ'ca bhāgino hontu satt'ānant'āppamāṇakā
Ye piyā guṇavantā ca mayhaṁ mātā-pitā-dayo
Diṭṭhā me c'āpy'adiṭṭhā vā aññe majjhatta-verino
Sattā tiṭṭhanti lokasmiṁ te bhummā catu-yonikā
Pañc'eka-catu-vokārā saṁsarantā bhav'ābhave
Ñātaṁ ye patti-dānam'me anumodantu te sayaṁ
Ye c'imaṁ nappajānanti devā tesaṁ nivedayuṁ
Mayā dinnāna'puññānaṁ anumodana-hetunā
Sabbe sattā sadā hontu averā sukha-jīvino
Khema-ppadañ'ca pappontu tesāsā sijjhataṁ subhā

Peta-patti-dāna
Idaṁ me ñātinaṁ hotu Sukhitā hontu ñātayo
Idaṁ no ñātinaṁ hotu sukhitā hontu ñātayo
Idaṁ vo ñātinaṁ hotu sukhitā hontu ñātayo

Devata-patti-dāna
Ettāvatā ca amhehi Sambhataṁ puñña-sampadaṁ Sabbe devā anumodantu Sabba-sampatti-siddhiyā
Ettāvatā ca amhehi Sambhataṁ puñña-sampadaṁ Sabbe bhūtā anumodantu Sabba-sampatti-siddhiyā
Ettāvatā ca amhehi Sambhataṁ puñña-sampadaṁ Sabbe sattā anumodantu Sabba-sampatti-siddhiyā

Paramāya pūjāyañ'ca paṇidhiñ'ca
Handa mayaṁ buddhapūjañ'ca paṇidhiñ'ca karomase 

Buddhaṁ jīvita-pariyantaṁ saraṇaṁ gacchāmi
Dhammaṁ jīvita-pariyantaṁ saraṇaṁ gacchāmi
Saṅghaṁ jīvita-pariyantaṁ saraṇaṁ gacchāmi
Iminā puñña-kammena
Mā me bāla-samāgamo
Sataṁ samāgamo hotu
Yāva nibbānapattiyā
Yo kho bhikkhu vā bhikkhunī vā upāsako vā upāsikā vā Dhamm'ānudhamma-paṭipanno viharati Sāmīci-paṭipanno Anudhammacārī So tathāgataṁ sakkaroti garuṁ karoti māneti pūjeti apaciyati Paramāya pūjāya
Tasmā Imāya dhamm'ānudhamma-paṭipattiyā buddhaṁ pūjemi Paramāya pūjāya 
Addhā imāya paṭipadāya jāti-jarā-byādhi-maraṇamhā parimuccissāmi
Idaṁ me puññaṁ āsavakkhayā-vahaṁ hotu
Idaṁ me puññaṁ nibbānassa paccayo hotu

Namo tassa bhagavato arahato sammāsambuddhassa 
Buddhaṁ saraṇaṁ gacchāmi
Dhammaṁ saraṇaṁ gacchāmi
Saṅghaṁ saraṇaṁ gacchāmi
Dutiyam'pi buddhaṁ saraṇaṁ gacchāmi
Dutiyam'pi dhammaṁ saraṇaṁ gacchāmi
Dutiyam'pi saṅghaṁ saraṇaṁ gacchāmi
Tatiyam'pi buddhaṁ saraṇaṁ gacchāmi
Tatiyam'pi dhammaṁ saraṇaṁ gacchāmi
Tatiyam'pi saṅghaṁ saraṇaṁ gacchāmi
Tisaraṇa-gamanaṁ niṭṭhitaṁ 
Āma bhante
Pāṇ'ātipātā veramaṇi-sikkhāpadaṁ samādiyāmi
Adinn'ādānā veramaṇi-sikkhāpadaṁ samādiyāmi
Kāmesu micchācārā veramaṇi-sikkhāpadaṁ samādiyāmi
Musāvādā veramaṇi-sikkhāpadaṁ samādiyāmi
Surā-meraya-majja-ppamāda-ṭṭhānā veramaṇi-sikkhāpadaṁ samādiyāmiAppamādena sampādetha 

Sādhu sādhu sādhu
Pāṇ'ātipātā veramaṇi-sikkhāpadaṁ samādiyāmi
Adinn'ādānā veramaṇi-sikkhāpadaṁ samādiyāmi
Abrahmacariyā veramaṇi-sikkhāpadaṁ samādiyāmi
Musāvādā veramaṇi-sikkhāpadaṁ samādiyāmi
Surā-meraya-majja-pamāda-ṭṭhānā veramaṇi-sikkhāpadaṁ samādiyāmi
Vikāla-bhojanā veramaṇi-sikkhāpadaṁ samādiyāmi
Nacca-gīta-vādita-visūka-dassanā mālā-gandha-vilepana-dhāraṇa-maṇḍana-vibhūsana-ṭṭhānā veramaṇi-sikkhāpadaṁ samādiyāmi
Uccāsayana-mahāsayanā veramaṇi-sikkhāpadaṁ samādiyāmi
Imāni aṭṭha sikkhāpadāni samādiyāmi 
Imāni aṭṭha sikkhāpadāni sīlena sugatiṁ yanti sīlena bhogasampadā sīlena nibbutiṁ yanti tasmā sīlaṁ visodhaye 

Sādhu sādhu sādhu
