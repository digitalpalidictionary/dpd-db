


.. namo tassa bhagavato arahato sammāsambuddhassa..
nītimañjarī
1.
 kulakkhaye  vinassanti,
kuladhammā sanantanā.
dhamme naṭṭhe kulaṃ sabbaṃ,
adhammo abhibhū khalaṃ..
2.
 adhammābhibhavā dantā,
padussanti kulitthiyo.
thīsu duṭṭhā sva dhammena,
jāyate vaṇṇasaṅkaro..
3.
 piyaṃ  bhāse guṇaggāho,
sūro siyā vikantano.
dātā candasamā nārī,
diṭṭhaṃ diṭṭhaṃ nahāsaye..
4.
 kutotthi  kumitte saccaṃ,
kudāre rativaḍḍhanaṃ.
kudesamhi mano rammaṃ,
kurāje bhogasampadaṃ..
saṅketeva  amittasmiṃ,
mittasmiṃ pi navissase.
abhayā bhaya muppannaṃ,
api mūlāni kantati..
adiṭṭhova  paro seyyo,
dummitto no vissāsiko..
aggihomaphalaṃ  vedo,
satthaṃsīlaphalaṃ mataṃ.
ratiputtaphalaṃ nārī,
dānabhuttiphalaṃ dhanaṃ..
asaccaṃ  sāhasaṃ māyā,
mūḷhatta ma tilobhatā.
asocaṃ niddayattañca,
thīnaṃ dosā sabhāvajā..
jāyāya  bhattuno bhāro,
sissena guruno kato.
amaccakehi rājassa,
pitarānaṃ nijenaca..
5.
 uyyamena  hi sijjhanti,
kammāni na manorathā.
na hi suttassa sīhassa,
pavīsanti mukhe migā..
atisītaṃ  atiuṇhaṃ,
atisāyamidaṃ ahu.
iti visaṭṭhakammante,
khaṇā accenti māṇave..
ādānassa padānassa,
kattabbassa ca kammuno.
khippaṃ akayyamānassa,
kāle pivati sampadaṃ..
nādabbe  nihitā kāci,
kriyā phalavatī bhave.
nabyāpārasatenāpi,
sukova pāṭhate bako..
yo  dandhakāle tarati,
taraṇīye ca dandhaye.
sukkhapaṇṇaṃ va akkamma,
atthaṃ bhañjati attano..
6.
 yaṃ  dadāti yaṃ bhuñjati,
tadeva dhanino dhanaṃ.
aññe matassa kīḷanti,
dārehipi dhanehipi..
dānopabhogahīnena,
dhanena dhanino sukhaṃ.
ko viseso daliddassa,
adhikaṃ dhanarakkhaṇaṃ..
nijasokhyaṃ  nirundhanto,
nīcabhogo mitampaco.
dhanaṃ sañcayate yo so,
parabhāravaho pasu..
yaṃ  ussukā saṅkharonti,
alakkhikā bahuṃ dhanaṃ.
sippavanto asippāvā,
lakkhi vā tāni bhuñjati..
7.
 sampatyaṃ  mahataṃ cittaṃ,
bhave uppale komalaṃ.
vipatyaṃca mahāsela,
silāsaṅghātakakkasaṃ..
8.
 asambhabyaguṇaṃ  thutvā,
khedo mudhāva jāyate.
avhāyaṃ canda mu llokya,
nacandota mu pāgamī..
9.
 saccaṃ  mukhamhi dhāreyya,
kaṇṇe sutaṃ bhuje jayaṃ.
hadayamhi khamaṃ vīraṃ,
lokādāsaṃca locane..
saddamattaṃ  naphandeyya,
aññatvā saddakāraṇaṃ.
saddahetuṃ pariññāya,
pamodo vā bhayo tathā..
sabbasuta  ma dhīyeyya,
hīnamukkaṭṭhamajjhimaṃ..
10.
 dunnāriyā  kulaṃ suddhaṃ,
putto nassati lālanā.
samiddhi anayā bandhu,
pavāsā madanā hirī..
lālaye  pañcavassāni,
dasavassāni tālaye.
pattetu soḷasevasse,
puttaṃ mittaṃva ācare..
lālane bahavo dosā,
lālane bahavo guṇā..
pāpā  nivārayati yojayate hitāya,
guyhāni gūhati guṇaṃ pakaṭīkaroti.
āpattikañca najahāti dadāti kāle,
sammitta lakkhaṇamidaṃ pavadanti santo..
11.
 dujjano  jīyate yutyā,
niggahena nadhīmatā.
nipātyate mahārukkho,
tassamīpa khatikkhayā..
vane  migāca luddhānaṃ,
dujjanānañca sajjanā.
akāraṇaverī honti,
tiṇabhakkhā supesalā..
pādalaggaṃ  karaṭṭhena,
kaṇḍakeneva kaṇḍakaṃ..
bālaṃ  napasse nasuṇe,
nacabālena saṃvase.
bālenāllāpasallāpaṃ,
nakare nacarocaye..
12.
 upa kattuṃ yathā khuddo,
samattho natathāmahā.
kūpo hi hanti pipāsaṃ,
natu pāyo mahambudhi..
13.
 ādānassa  padānassa,
kattabbassaca kammuno.
khippaṃ akaramānassa,
kālo bhakkhati taṃ rasaṃ..
nakkhattaṃ  paṭimānentaṃ,
attho bālaṃ upajjhagā.
attho atthassa nakkhattaṃ,
kiṃ karissanti tārakā..
ajarāmarova  pañño,
vijjamatthañca cintaye.
gahitoviya kesesu,
maccunā dhammamācare..
14.
 vajjā gurūca mantīca,
tayo raṭṭhābhisaṅkhatā.
jīvīta dakkha kosānaṃ,
vaḍḍhanā nāsanāca te..
15.
 thirena  kammaṃ vaḍḍhati,
athirena turena no.
phalanti samaye rukkhā,
sittāpi bahuvārinā..
vāyāmetheva  puriso,
nanibbindeyya paṇḍito..
payatano  tādiso neva,
kayyo yena phalaṃ nahi.
selagge kūpakhaṇanā,
kathaṃ toyasamāgamo..
ñāṇaṅkusena  sammaggaṃ,
niyyatyussāhakuñjaro..
asamekkhitakammantaṃ,
turitābhi nipātinaṃ.
tānikammāni tappenti,
uṇhaṃ va jjhohitaṃ mukhe..
16.
 chaddosā  puriseneha,
hātabbā bhūtimicchantā.
niddā majjaṃ bhayaṃ kodho,
ālasyaṃ dīghasuttatā..
na  divā suppasīlena,
rattimuṭṭhānadessinā.
niccasoṇḍena mattena,
sakkā āvasituṃ gharaṃ..
abhetabbamhi  bhāyanti,
bhāyitabbe nabhāyare.
bhayābhaya vimuḷhā te,
jimhānugā ujuñjahā..
yassa  manussabhūtassa,
natthi bhogāca sippakaṃ.
kiṃ phalaṃ tassa mānussaṃ,
dvipādaṭṭho hi so migo..
17.
 nānopāyova  kattabbo,
sace bhaveyya attano.
atthasiddhi yathākāmaṃ,
upāyo hi hitañjaso..
lañjadānabālisena,
kūṭaḍḍakāradhīvarā.
vinicchayamahāmacchaṃ,
oṭṭenti lobhasāgare..
yassete caturo dhammā,
vānarinda yathātava.
saccaṃ dhammo dhīti cāgo,
diṭṭhaṃ so ativattati..
18.
 vidvāca  ratanaṃ nārī,
vīṇā sātthaṃ giraṃmahī.
guṇavisesa māgamma,
guṇāni aguṇānica..
dhanavā  balavā loke,
dhanā bhavati paṇḍito..
sumane  nissito kīṭo,
nigguṇo hīnako sayaṃ.
taṃ pupphehi maṇḍentānaṃ,
raññaṃ siropi rohati..
alakkhikehi  sañcītā,
dhanabhogāca cintitā.
lakkhikassa bhavantete,
lakkhivā suṭṭhubhuñjati..
khattiyo  seṭṭho jane tasmiṃ,
yo gottapaṭisārino.
vijjācaraṇasampanno,
so seṭṭho devamānuse..
visāpi  amataṃ gaṇhe,
gūthato maṇimuttamaṃ.
kaṇṭakapādapā pupphaṃ,
thirataṃ dukkulā varaṃ..
dhanissarādiguṇommi -
vegena vāhitā pajā..
19.
 yassa tthi satataṃ mettā,
sabbalokasuvallabhā.
kūpāyate samuddopi,
aggi tassa jalāyate..
20.
 sakkharāyati merūpi,
visabhakkho sudhāyate.
sasāyate migarāja,
byālo mālāguṇāyate.
dolāyate chamācālo,
nānāvudhā tiṇāyare..
21.
 sameva  sati ussāhe,
sukhavāho hitaṅkaro.
ūne-dhike tathā nohi,
majjhago sādhu sabbadā..
sādhu  kho paṇḍitonāma,
natveva atipaṇḍito..



